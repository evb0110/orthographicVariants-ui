u mʕalləm kmaḥke meqəm qreb traḥsar tmonaḥsar əšne yutawnowo b babak b bayto d kətwole baxča
w mərre bi saḥaṯe meqəm kətwo dayro bas lo fayəš mena aṯar
taḥt u bayto b gawe du syoġo kito ʕayno ʕayəd di ʕito dar rum
li ʕaynaṯe kətla tarʕo kibe ṣurṭoṯo d kmo qadiše
li ʕaynaṯe kəmmila am maye mqadše da traḥsar šliḥe
kul šato b yawmo mbayno ak kuhne dar rum koṯən kmaqiṯi qandelo aw šamʕo kəmṣalən w kəmqarwi w ksaymi ġer marasəmat du dino
naqqa ḥḏo qreli ḥa maq qašani lu baytayḏi bas l abəʕ d oṯe mu sabab d kətwi map purut
u bayto m taxtayat mmaʕmər w šmənto ʕatiqo yo
ab bote dat taxtayat me d šqəlle nuro lə kmitaṭfən
mawxa daʔima kmizəʕ mu yuqḏono
bu waxtayḏi bi xaṣra ḥreto di baxča kətwo bayto d taxtayat
u ḥa lalyo yaqəḏ w hul ar rəknatayḏe hawi qaṭmo aḥna zayiʕina d nayṭo i nuro l gabayna
škur mene d aloho i hawa lo laf elayna əṯyowa
haka d əṯyowa laf elayna halbat u bayto gədyuqaḏwo
u mal w u ḥalayḏi w at taxəmatayḏi w aṭ ṭərraḥatayḏi w a kṯowayḏi d kətne ġalabe qimatli gəduwanwo ḥərraq
xəd mərli u bayto ʕatiqo we i goro ḥaruto w nquto wa
i naqqa d uṯewo maṭro xayriwo am maye lann odayat ʕal aq qəbbalat ʕal aṭ ṭərraḥat ʕal ar rafe da kṯowe
maḥtinawo taḥt a dkoṯo d dəlfiwo sifoqo ṣaḥno qošxane u mede d kətwo bu madbax
bi ḥarayto qadirina d mʕadlinala
kətwo sidayna ʕašči d mahzamle m bayn du rus fuhamwo mu šuġlano səmle i goro w naqqa ḥreto lo dalifo
u bala ḥreno i qalmo dat taxtayat wa i ḥaywane safəḥtaṯe bəlxaṣṣa krəḥmo ab bote dat taxtayat mu sabab d ksaymo aq qenayḏa bəṯr dat taxtayat
u qṭoro du baytayḏan kule mzayno w nqišo we
aq qalme dat taxtayat ktolən ruḥayye tamo
b lalyo u ənsan i naqqa d kowe b ḥliṯo di šanṯo kəmḥalqi ruḥayye l laltaḥ ʕal u ḥa d kətyo damixo kbodən kmayṣi u admayḏe
bəṯr me d kmayṣi u admo u msokaṯṯe šmənto kfoyəš baṣiṭ
u admo knufaḥḥe w kmawqarre w lo fayəš kqədri rəhṭi xayifo
aġlab kkolən ʕal u syoġo
d moḥət u šakal aʕlayye kfoyəš lakke d admo ʕal u syoġo
lašan ḥa d maxləṣ mu balano ġer mu šərboṭo da syoġone w mu ṣwoʕo dat taxtayat du qṭoro b sabġa msamamto čara ḥreto layto
bi makina du darmono dad dədwone ste ḥa kibe mḥarəb aʕma
bas me d kmičoko b alfo naqwe naʕime w ṣalḥe lə kminaḏ̣fo
ġer maṯe kətwo boqo di ḥəmto ste
haṯe laydowa b gawe di bərke
bale u balano tle mi ḥolo
i baladiye mšayaʕla zlamat mǧahze bam makkinat du gaz
hani rayšiwo gaz w darmono ʕal foṯe di bərke w bu šəklano i boqo di ḥəmto mməḥyo
kətwo su bayto ṭyoro
kətwo b gawe bərke w xaymo
mu sabab d latwoli waxt d ḥuyarno lu ṭyorano fuyašwo buro
naqqawoṯo mamṭenawo ǧanono
huwe zuraʕwo warde haṯe maštewo u ṭyoro kayiso w suyamwo ġer šuġlone d kluzamwo lu ṭyoro
bale me d fuyašwo dlo təštiyo dlo ḥšofo dlo dworo mede ġalabe kayiso lawi
u madbax mu bayto l xaṣra we
rbiṭo we lu bayto b kopri mqapṭo
at taxtayat du madbax me d kətwayye nqiwe w fayiṭe aʕ ʕubbugre ʕəbriwo əxliwo am muklone
bale mqafeli čara laṯe
ḥa maḥ ḥawronayḏi mhadilewolan kalbo
maḥtinawole bu madbax
yutawwo w nuṭarwo ʕar riše dan naqwe d faytiwo aʕ ʕubbugre bənne
u rabbano du ʕubbugro hama d mawfəq qarʕe mu naqwo kmusakle kquṭele
lašan d maḥwe i lašayḏe l kul nošo kuraxwo bu bayto
əšmi du kalbo lili we kətwole ġer ṭabayəʕ
ruḥamwo ġalabe d mosək mede b feme lubakwo d noqəl ak kefe d kətne yaqure ġalabe m xaṣra l xaṣra
u aščiyayḏan i naqqa d əzzewo lu šuqo l šqolo d mede ubewole sartulo naʕimo b feme w lili ṭuʕanwole b ʕašq
i naqqa d kuraxnowo laf babak ubenowole b feme ġazeta ṭwiṯo w ruḥatwo b qamuṯi
hani d ḥuzanwo huwe w i ġazeta əmmiwo eh kaṯi u mʕalləm
u baytano ʕal an nuqṣaniyatayḏe kulle ruḥamnowole ġalabe
i waḏ̣ʕiyayḏe ġalabe šafərto wa
maḥwewo u boġaz mi odaye d kətwa bi qurniṯo
naqqawoṯo uṯewolan ḏ̣ayfe daʔima madmaxnowulle bi odayaṯe
tre mann aḥunonayḏi ḥa minayye kmo šabe u ḥreno kmo yarḥe fayiši sidi ḏ̣ayfe
a tre ste basəmme u bayto u boġaz ṣṭambəl i walaye šafərto
adyawma noše ġarib kyətwi bu bayto
bəṯr u bayto kito u bayto d ḥa maḥ ḥawronayḏi
lašan d zuyarnole naqqawoṯo kfuyatno mu baytayḏi u ʕatiqo
kḥuyarno b lebo twiro bi dukṯo d yutawnowo meqəm
bale tə naqqa lə kduyašno raġli bi squftayḏe
u bayto d maḥkeli aʕle meqəm m uʕdo latyo awwəl bayto d yutawnowo buwe
awwəl qamayto makreli tarte odayat b arnawutkoy se hən rum
u moro du bayto ašči we u bayto ʕal sapṯe du boġaz we
ḥḏo mann odayat ḥayrowa lu baḥar i ḥreto lu zabuqo
i odaye dat tarte ḥəngi d uṯewo ḥəs w qarabaləġ daʕ ʕarabanat w da ṭrəmbelat lə kmitawwo biya
abəʕno d dumaxno biya bas me d lə kmədmaxwo fayətno mena
tamo lə yatuno ġalabe
mqafeli b kuručašma qunaġ rabo w nqili larke
u qunaġano meqəm d ḥa paša iḏiʕo we
l goran du ḥtəyaž du paša ann odayat w aṣ ṣalonat rwiḥe w rabe simi wo
kətwo laf u boġaz tloṯ odayat w laf i baxča tre ṣalonat rabe
bu saṯwo u təšḥino dann odayat w daṣ ṣalonat ġalabe zaḥme we
b ḥa maṣ ṣalonat kətwo kinuno
bas məqqayəṣ d mḥalqət qayse buwe lo šuḥanwo
naqqawoṯo uno ḥa w tre maḥ ḥawrone m diḏi dayqinawo moziqa bu ṣalonano
kətwo ḥḏo əngliziye ruḥmowa i moziqaṯe ġalabe
lašan d mṣanṭo naqqawoṯo əṯyowa l sidi
hul l uʕdo kəla mṣawarto lqul ʕayni
ʕal d kətwa mkanfalto b kurk w yatuto bu qoltuġ rəʕlowa tarte tarte w mṣanṭowa
bann odayat naʕime maḥətlan ṣopat
bas me d latwo kuwoṯo laṣ ṣopat mawfaqlan ḥa maǧ ǧamat du šubbak
w mawfaqlan i boriye di ṣopa buwe l larwal
bəṯr me d qayiṯo i ṣopa b čike mu ṣalḥo di boriye xayər maye kome ʕal i ṭərraḥayḏi i kayəsto
ʕdimo mašəġolan w lə naḏ̣ifo
ġer maṯe kətwo bala ḥreno
u maxzan du faḥmo b kuručašma yo
yawmo he yawmo lo uṯewo papur lašan nqolo du faḥmo w kulewo qəm du šubbakayḏi
uṯanwo aḥ ḥamole ʕal katfoṯayye sartule rabe d faḥmo
w šmiṭoye mhalxiwo ʕal at taxtayat rafiʕe d mitaḥtiwo m feme du papur li arʕo
i naqqa d šəġliwo aḥ ḥamole saymiwo qalabaləġ ġalabe
u šuġlano me d misamwo ʕaṣriyawoṯo w b lalyo lo mədmaxwo
u tuz du faḥmo fuyarwo bi hawa
ʕubarwo baṣ ṣalḥe naʕime du šubbak w uṯewo w lutamwo ʕal a kṯowayḏi w ʕal u ṭaxəm du bayto
u ḥa lalyo aṯi kmo papurat ʕam ḥḏoḏe
w aḥ ḥamole mḥalqiwo u faḥmo b gawayye
wu ʕarṭəmono du faḥmo latəm ʕal a kṯowayḏi siṭo
u lalyawo huli soz l ruḥi d nufaqno mu baytano
lu baytano ste kətwole baxča
bi ḥḏo xaṣra kətwo madbax
a greʕe w a graḥyoṯo w an noše du paša me d kətwayye ġalabe w madbax makfewo l arbʕi nafšoṯo
w u muklayḏan mibašalwo w madbax naʕimo
bu waxt du paša bu madbaxano qaḥwe bas misamwo
bi baxča kətwo bərrak mi čəmənto bas xalye wayye
d əbʕət d ḥozət maye bənne gəzzux lu gubo d kito b feme čarx
w gədmabrəmət u čarx w gədxayri am maye w gədməmlən ab bərrak
bas u čarx ġalabe yaquro we
ḥa hul d mabramle w d mkaməl u šuġlo kholək
ḥḏo naqla səmli u šuġlano bəṯr ṭreli fayiši ab bərrak xalye
i ḥḏo šato u saṯwo ġalabe yaquro we
u boġaz galəḏ u gliḏo bdele ksoḥe ʕal foṯe dam maye
latəm u talgo bi baxča w u tarʕo rṭim b naqqa ḥḏo
lašan d nufaqno l larwal mnaḏ̣afli u talgo bu rawšo w bi maknəšto
bi ḥarayto ʕayəfno mu ḥalano w mḥaweli l ġer bayto
u qunaġ bəṯr mahədde
b kuručašma d luwewo haqqayəṣ qalabaləġ w toz balki lə kməfraqnowo m tamo bas haw fayəš mitaḥmilowa
bu waxtawo kətwo b babak ʕal i sapṯo du baḥar u qunaġ d ʕarəf paša
ay yiruṯe d ʕarəf paša fləġġe u qunaġano ʕal ḥḏoḏe w səmwulle kmo aparṭmanat
makreli ḥa mann aparṭmanatani ann odayatayḏe šmənto ʕiqe wayye bas bəlxaṣṣa mu šubbak di odaye d maqraṭnowo biya maḥwewo u boġaz ġalabe šafiro
w aḏ̣ ḏ̣ayfe d uṯewolan lo suʕiwo m fərǧayḏe
i ḥḏo šato aṯi ḥa maḥ ḥawronayḏi mi univarsita d praha
uno w huwe kul yawmo yətwinawo qəm du šubbakano kmo saʕat w qurenawo w mṣaḥḥinawo u kṯowo daš šəʕərat farisi d əbʕinawo d ṭəbʕinale
aš šəʕərat du šaʕər aw u boġaz yo šafər naqlawoṯo mišawšinawo
u qaṭ d yutawnowo u qaṭ da tloṯo we w kətwoli odaye bu qaṭ d laltaḥ laltaḥ
u ḥa yawmo aṯyo žənəke sawto w faqərto mlaʕela w ṭləbla meni i odayaṯe
bas i odaye latwa xliṯo b naqla ḥḏo
maḥətnowo biya masayəl sifoqe qošxanat w babborat w ġer masayəl d kšəbhi lani
w ġer mani ste maḥətnowo tamo i qayikayḏi du lastik d kməṭwiyowa ʕal ḥḏoḏe d manṭiyowali m almanya
maḥətli šarṭ qəm di məsketo d lo dayqo am midonani gədruḏ̣eno d yətwo biya
fayət kmo yarḥe bu šəklano u ḥa yawmo i sawtaṯe kayula w hulalxu ʕumro
w ḥa yawmo kəlli daʕoro mi walaye kḥuyarno mə kḥuyarno
kəlle kit ʕamo u ʕulmo qəm du tarʕayḏan
i naqla d mqadamli ḥzeli mə ḥzeli am midone d kətwayye bi odaye naʕəmtaṯe i qayikayḏi d kətwa ḥliṯo ʕal lebi ġalabe kəllən kulle frise bu zabuqo
w kmo šaqole dam midone ʕatiqe kmalifənne ʕal ḥḏoḏe w kəbʕi d məblənne
qayəmnolən w mšayililən mən yo hawxa mən hawi l ayko gədməblitu as sifoqani
bəṯr me d mšayeli maḥkəlalli i masale
lə kəmmət i žənəke d mayiṯo madyun wa
lašan d miṣafe u dayno d aʕla am more du dayno mawfaqqe am midonani lu mazad w mzabnənne laš šaqole dam midone ʕatiqe mu sabab d mətfakakrre as sifoqani di žənəke ne
məqqayəṣ d mərli w d mlaʕeli aman zaman am midonani diḏi ne nošo lə mṣanaṭle
aš šaqole du mal əmmi aḥna u malano šqilan bak kallatayḏan d əbʕət maškay awwəl qamayto mamṭay kmo suhḏe d əmmi u malano diḏux yo
bas u tuhwiyaṯṯe li maḥkame u msoko du wakilo w u qifoyo da suhḏe me d kətwe šuġlo yarixo mʔaṯarno baxino šmənto w fayətno minayye
bəṯr u bayto kətwo baxča ġalabe šafərto kətwo biya tarte dawme d əxlamur se ḥḏoḏe
af fagaṯṯe me d kətwayye yarixe məxliṭiwo b ḥḏoḏe w saymiwo ṭlolo xəd di xaymo
b ḥa maf fage mʕalaqli daydiye lan naʕime w dəqli arbaʕ seke bu ʕafro d taḥt i dawmo w mbasmarli kmo taxtayat b rišayye w bu šəklano səmli maṣa
w bu qayṭo qurenowo taḥt i dawmaṯe
tamo mṣaḥaḥnowo af fišat du luġat d kṯuwulle l ḥa mʕalləm alamani d uḏaʕnowole l ḥa xort w afandi turk
i naqqa d kətwi bu baytano kətwolan kalbo rabo xd ak kalbe dar ruʕye
hano mhadilewoliyo l zʕuro ənglizi
u zʕuro ənglizi omər mawlafli fannat ġalabe lu kalbano bas bəṯr lə nafəq xəd mərle
ʕal aṯe lə fayəš ġalabe gabayna u ḥa yawmo ḥzeli i lašayḏi bayn du gelo
əmmi ḥam maǧ ǧiran hulele mḥaṭo dugle yo šrolo yo lo kuḏaʕno
u ḥa yawmo bi xaṣra ḥreto du tarʕo du maktab dann amerikan d kətyo b babak ʕal i sapṯo du baḥar xali bayto u baytano ġalabe ṯabuto we w kətwole baxča u rangayḏe pambe we mḥawelan l tamo
kətwo bayn lu bayto w lu baḥar ǧaʕda ʕəqto
i naqla d əbʕinawo d suḥenawo bu baḥar šəlḥinawo ǧulayna bu bayto w lušinawo aǧ ǧule du baḥar xəd šarwolo w faytinawo mi ǧaʕdaṯe w mḥalqinawo ruḥayna bu baḥar
bu waxtano šqiwoli qayike w dəqli biya stəmbard w grəšli aʕle šuqo
kuraxnowo biya ʕal u baḥar d kətyo qəm babak
u zʕuro ənglizi d hulewoli u kalbo ruḥamwo ġalabe i qayikaṯe
bəṯr b kmo yawme b naqla ḥḏo hawi u morayḏa
kul yawmo kuraxwo biya zati uno latwoli waxt lu kroxo
i naqqayo aṯyowa i kurtaṯe l gabayna d mbaḥaswolan meqəm mena
meqəm ǧġilinawo b ḥaq daṭ ṭabayəʕayḏa d kətwayye ʕaǧib
kətwo laf elayna farxo d qaṭən i emo mayiṯowa
u ḥa yawmo kḥuzeno kəlla lili mžədla ruḥa bu šubbak kəlla kmənqo u farxo di qaṭən
mann azole w aṯoye u ḥa d ḥuzewo u ḥalano mətʕaǧabwo w umarwo xer yo išalla i qaṭən u kalbo d oṯən l ḥḏoḏe balki howe šayno w šlomo bi arʕo w bayn da ənsanat
bu bayto naʕimano hawinowo dost ʕam kmo zlamat iḏiʕe
ḥa minayye zamoro w dayoqo d kamana we w ġalabe mašhur we
w dəqli kamana kmo əšne ʕam u zlamano
bətr b waxt u məskeno kayule kewo yaquro w d ḥoye rišayxun mayəṯ bayn u alaman
b ʕayni waxt aṯiwo kmo profasorin yaʕni mʕallimin li univarsita d ṣṭambəl w makralle bote b babak ǧiran diḏi w bu šəklano mḥayṣeli kmo ǧiran kayise
mafətli ḥaye w əšne basime bu baytəkano
aṯiwo u braziyayḏi u rabo l sidi w fayəšwo kmo yarḥe gabi u maṯyayḏe ġalabe mafṣaḥleli
bas u xort ʕagid w šafirano hulelxu ʕumro bu ḥarb ʕmumi d fayət''
kul šuġlo bi briṯaṯe kfoyəš ʕal u naṣib
mu sabab d gmarwiḥiwo i ǧaʕda d kətwa qəm du tarʕo du bayto ǧbərno d nufaqno mene
awwəl d šaməʕno gədmahidi u baytano šaməʕno d kito bayto rwiḥo l təkriyo bi nawale qamayto d babak
u bayto d maḥkeli aʕle awwəl naqla hano we w mḥaweli lu baytano
bas meqəm me d mḥawalno hawi ʕǧube
u moro du bayto naʕimano kətwole ʕoḏər
w yatuwo bu bayto simoqo d kətwole baxča ǧiran diḏan
lo suyamwo tə šuġlo kul yawmo ġer mu mazlo w mu maṯyo w mu kroxo b gawe di baxča lo duyaqwo iḏe b tə šuġlo w ġalabe əšmo məǧġalwo
u ḥa yawmo kəlle yatiwo ʕal i ṣufro du muklo w mšayele m d ḥḏore uʕdo šrolo ritter gədnofəq mu bayto mərralle gədnofəq
i naqla d šaməʕ rabbano fayəš b dukṯe
ġalabe mʔaṯarno mu mawtano lo kuḏaʕno u zlamano bi kirett d ubenowole ʕuyašwo
bəṯr maṯe b kmo yarḥe u baytano mahədde
ġer mu syoġo d kətwe snido lu šaqfo d kətwe bəṯr u bayto lə fayəš tə aṯar mu baytano
i lašayḏan ʕəbara m tloṯ parčayat yo u qarʕo i gawde tre droʕone tarte raġloṯe w tre čaqat
u qarʕo mkasyo bu sawko yo
sawke d ənsanat du aṯro šamali šaʕuṯo yo dam məlal ḥrene komo yo
sawke d hən maʔ ʔənsanat smaqrono yo
u sawko kəmḥafəḏ̣ u qarʕo mi šəmšo mu maṭro w šmənto maḏ̣ ḏ̣arbat w mu ǧroḥo
l qəm du qarʕo kmitamərle foṯo
bi foṯo kito tarte ʕayne tarte aḏnoṯo tre rimune di foṯo ḥa nḥiro tre luġme ḥa lagzuno w tarte sappoṯo
lalʕəl mi ʕayno kito aq qəštoṯo kəmḥafḏ̣i i ʕayno mi daḥṯo d kxayro mu gwino
i ʕayno kšəbho li rəġaye d kətyo b gawe d nuqro d garmo
laf qəddam diḏa kito lakke kumto w naʕəmto kmitamərla bibi di ʕayno
l ḥeḏor du bibi kito ḥaluqto kšəbho lu šuriṭo
kmitamərla iris
haṯe kobo u rang li ʕayno 
aʕ ʕaynoṯo kowən yaroqe čuweni kome w dawšone
li ʕayno kətla tre ǧəfne ḥa laltaḥ w ḥa lalʕəl
b riše daǧ ǧəfne kito ap pəssikat
aǧ ǧəfne kəmḥafḏ̣e i ʕayno
bəṯr u bibi di ʕayno kito mede d kšobəh l luzo d ǧam
kmaləm u bahro d kʕobər b gawe di ʕayno w kmanfəl u xayal du mede ʕal i dukṯo d kətyo lu šəkəl du mire
bas i dukṯaṯe kumto yo
u šəkəl d ʕayni d hən maʔ ʔənsanat kmibadəl
mu sababano kməǧbori d maḥti ʕaynəkat w as sowe me d knoqəṣ u naḏ̣araṯṯe kmaḥti gozləkat
hən maʔ ʔənsanat kmaḥti tre gozləkat ḥa lašan u ruḥqo w ḥa lašan i qraye
hən maʔ ʔənsanat m awwəl d kowən yaʕni m gawe di emaṯṯe samye ne hən minayye ste bəṯr ksomən
yaʕni kmitamərre samye
hən mas samye b ʕamaliye kmitaniḥi
bas aġlab dam məskenani lə kmitaniḥi w kəmvayʕi ʕaynoṯayye
as samye d kətne lu šəklano kmaydi b iḏayye čugan
kmosək b droʕayye zʕuro w kkərxi baz zabəqone u zʕuro kmaḥwelən darbo w kəmḥafaḏ̣ḏ̣e mab balawat
adyawma hən mak kalbe kmitulfi lu šuġlano w kmaḥwən darbo lax xortin d kəmvayʕi ʕaynayye bu ḥarb
u nḥiro bi nave di foṯo yo kətle tre naqwe
u ənsan bu nḥiro kšoqəl w kobe nafas yaʕni kšoqəl i hawa l lawġul w kubela l larwal u nḥiro kšoqəl u reḥo
taḥt u nḥiro kito u femo l ḥḏor du femo kito as sappoṯo
bəṯr as sappoṯo bu ənsan kamilo kito tre w tleṯi ʕarše
aʕ ʕarše rize ʕal al luġme ʕloye w taḥtoye ne
u muklo heš meqəm d məbləʕ kməlʕəs baʕ ʕarše
u lišono kəmʕawanne bu šuġlano
kšoqəl u ṭaʕmo du mede
u lišono w as sappoṯo kmanfʕi li ǧġaliye ste
ann aḏnoṯo bat tarte xawaṣər du qarʕo ne
kšəmʕina u ḥəs bənne
i aḏno tre qəsmat yo qəsm larwal m qaruṭo w qəsm lawġul m garmo
u qaruṭo kmaləm u ḥəs w ktufakle l lawġul w bu šəklano kšəmʕina
u qəsm d lawġul dowe kayiwo w saqaṭ lə kməšməʕ aw kyəqro i aḏno
lašan u ḥa d kətne aḏnoṯe nəquṣe kšif uʕdo makkina d laktrik d kšəqlo u ḥəs kayiso
kmitaḥto b feme di aḏno
taḥt u lagzuno kito u qḏolo taḥte dano ste kito u ṣadro w ak katfoṯo
a droʕone kmidudḥi mak katfoṯo l laltaḥ
b riše da droʕone kito ann iḏoṯo
i iḏo ʕəbara m garme naʕime yo
aṭ ṭarfone b riše daṣ ṣawʕoṯo ne bann iḏoṯo kḥuzena šuġlone ġalabe
d ṭuwena aṣ ṣawʕoṯo kowən dəkumo
bu dəkumo kmuḥena w kəmḥafḏ̣ina ruḥayna
aṣ ṣawʕoṯo kḥozən šuġlone xəd u ḥayṭo w xəd u dyoqo d ṭambur
taḥt u ṣadro u gawo yo
b gawe kito i məʕde u ṭḥolo u qanyo w am məʕwoṯo
hani kəmṣarfi u muklo
bəṯr u gawo kito u ḥaṣo
laltaḥ mu ḥaṣo kito ak kamaxat
taḥt ani ste kito ač čaqat
bi nave dani ste laf qəddam i barko yo
b riše dač čaqat ar raġloṯe ne
bənne kdayšina ʕal i arʕo
i laše kula mkasayto bu galdo yo
u rang du galdo l goran du aṣl du ənsan kmibadəl
u galdo d hən maʔ ʔənsanat ḥuworo d hən komo d hən šaʕuṯo d hən ste qahwarangi yo
ag garme kṭəʕni u baṣro di laše
ad damarat knəqli u admo mu lebo lax xawaṣər di laše kula
u ənsan d kətyo foṯe ḥuwərto w simuqto ʕayne rwiḥe w kome sappoṯe simoqe nḥire lo rabo w lo naʕimo kmitamərle šafiro
hano u šufro d aloho d huleyo
hən man niše kəmʕadli ruḥayye bu proṭo w bu tuḥito di bodara w di ḥəmra
u šufrano lə kmibaḥəs mene lqul du šufro l aloho d hule
i laše w an navat du ənsan d šəġli kayiso u ənsan kowe b ṣəḥḥa
bas d lə šəġli kayiso kuyawle
aloho mḥafaḏ̣lux mak kewe w mak kurhone w ubelux ṣəḥḥa w šufro
uno u samuel u abro du malke d be poli m məḏyaḏ no
hawino bi šato dann alfo čaʕmo tloṯ w tleṯi b məḏyaḏ
babi w emi b məḏyaḏ hawən əšme d babi u malke d be poli yo emi ste əšma sare yo mi ʕayle d be ḥaddo yo uʕdo gədmaḥkenolxun šmənto b ḥaq d ṣṭambəl
meqəm b ʕaṣro yawme aṯino ḏ̣ayfo lu bayto du profasor almani u məḥtarmo ritter lašan d šəġlina ʕal u lišono ṭuroyo
ṭabʕan hawino ġalabe mamnun mi miṯaytaṯe
u ḥa yawmo bu waxt du dars u profasor mərleli hul uʕdo lə kṯuluxli kṯawto m qəm ruḥux
uno kkuṯawno w hat kəmtarǧmət
i ḥaqiqa u xabrano aṯi yaquro aʕli
mu sababano yawme d tre ṣafro i saʕa laf ač čaʕ mədlili qalam w kaġad
w yatuno qəm di maṣa d kətyo qəm du šubbak d kḥoyər lu boġaz w bdeli bu kṯowo xəd u mede l aloho d malhamleli
yawmo d qayṭo yo hawa basəmto yo i šəmšo kmabrəqo w kobo šḥanṯo l hawir
bu qayṭo aḥ ḥaye d ṣtambəl ġalabe basime w b ṭaʕmo ne
bəlxaṣṣa ḥa d ʕoyəš b bayto xəd u baytano du profasor d kətyo b čangalkoy heš gdoḏəʕ zəd bi qime di arʕaṯe w daḥ ḥayani
uno rḥəmli u baytano ġalabe mu sabab d kətyo mšalṭo ʕal u boġaz w ʕal i xaṣra ḥreto d ṣṭambəl
am maye du baḥar d əmmət kəllən taḥte raġli kmabrəqi w kmačliṣi
mi dukṯo d kətno yatiwo gmaḥwən naḏ̣ife ġalabe w čuweni
me d lo koṯe hawa ḥəṣṭo šalqat rabe layt
bas am maye d əmmət krəqḏi b dukṯayye
i naqqa d kfoyət gammiyat papurat kdayqi aq qornataṯṯe w kgoʕən xəd aq qanyone d kgoʕən ʕal ann arwonaṯṯe
w bi dukṯo d kfayti bam maye kṭorən bəṯrayye šop rabo w ḥuworo xd i kaffe
aš šopatani kšəbhi lad darbe ḥuwore
kul yawmo b ʕayni šəkəl balki kəzze w koṯe alfo gammiyat w papurat w moṭorat aw qayikat bu šəklano
hən mag gammiyatani dad duwal aǧanib ne
knəqli ṭaʕne w ənsanat m dukṯo l dukṯo yaʕni m balad l balad
aġlab dəṯṯe kkolən kmo yawme b ṣṭambəl w an noše d kit bənne knəḥti l ṣṭambəl
kkərxi bu balad w kšəqli midone w masayəl d layto bad dəkoṯaṯṯe
masala kəzzən l qapali čarši kšəqli šayre xuwaṣ w antikat w midone d kšəbhi lani d simi b iḏo m dahwo aw m semo
kkərxi bad dəkoṯo ʕatiqe w ggərši ṣuwar ġalabe
bəlxaṣṣa aġlab kəbʕi d ḥozən u mede d layto bi dukṯaṯṯe lo u mede w ad dəkoṯo d kit sidayye
masala krəḥmi d ḥozən u libəs d meqəm w kəbʕi d ḥozən ǧuweməʕ ʕitawoṯo ḥəmmamat ʕatiqe
lo aparṭamanat ʕloye w šafire w lo ǧule karye d kšəbhi l dəṯṯe
kito sidayye w aʕlayye fawqəlʕadetər ma ʕmarat ʕloye ḥaṯani w maǧ ǧule karyani
i dawle d tərkiya kobo našrəyat bar radyowat w baġ ġazetat w baz zabəqone w baǧ ǧaʕdat lu ʕamayḏa lašan d lə maḥwən ṣʕubiye lan nošani d koṯən lu kroxo di dukṯayḏan
mu sabab d koṯe minayye fayde li məlle w li dawle
i naqla d kfayti ag gammiyat dann aǧanəb bu boġaz ggərši u bayraq d tərkiya w dəṯṯe ʕal qarʕayye
u šarṭano mawǧud yo baynoṯayna w bayn dad duwal ḥrene
bi saʕayaṯe kito mqabəl kmo gammiyat kalye bas me d kətne raḥuqe i ʕišara d kətyo aʕlayye lə kmaḥwyo
uʕdo fayət gamiye rabṯo w ḥuwərto u šopayḏa bəṯra w hula foṯa laf u baḥar komo
ksiyamno taxmin ḥḏo mag gammiyat du rus yo
ap papuratayḏan m ṣafro l ʕaṣriye knəqli ʕamo w ʕulmo m xaṣra l xaṣra yaʕni mi xaṣrayo du boġaz w li xaṣraṯe
bas u duxono d knofəq minayye šmənto kəmčapəl i hawa w l ḥḏ̣or du boġaz
ʕam aṯe ste u ʕulmo d ṣṭambəl mamnun ne maḥ ḥayaṯṯe
uʕdo kulle bu maṣyaf ne aġlab dəṯṯe kmafiti ay yawmaṯṯe bu sḥoyo w bu kroxo daq qayikat w dam moṭorat bu baḥar
bəlxaṣṣa yawme d ḥəššabe i emo kəxlo walad diḏa
a plažat yaʕni ad dəkoṯo du sḥoyo du baḥar w aq qahwat d ʕal feme du baḥar w d kətne ʕal riše du ṭuro w ḥaṣili kul xaṣra kməmloyo rabe w naʕime
u ḥa d kətyo ḥal diḏe b dukṯe krowəx bu taksiyayḏe aw bu moṭorayḏe kmoyəd i aṯto w an naʕimayḏe l side w knofəq lu kroxo
af faqire ste kətte dəkoṯo l goran d ruḥayye
hənne ste kəmḥaḏ̣ri u muklaṯṯe bu bayto
yaʕni kəmbašli šmənto d baṣro šmənto d malḥo w kmo sifoqe w kmalifənne w kmaḥtənne bas sartule aw bač čantat w kurxi ba ṭrəmbelat di baladiye aw das səfil w knəfqi lu kroxo
kəzzən xəd d əmmina l hunkar l floriya l ṣulṭanṣuyu aw l bandlar
ad dəkoṯani xəd mbaḥasli meqəm dəkoṯo basime ne kulle dawme w hawa fayəḥto w maye qayire kit bənne
zlamat xd aq qahwačiye kmašġilənne kito maṣat w kuresi
u ḥa d kəzze kobe waraqa tarte d kallat kyotu huwe w an naʕimayḏe m ṣafro hul ʕaṣriye tamo
hən max xortin w mak kačkat kməbli aʕmayye radyowat makinat du zmoro plaqat kamanat aqordyonat ṭənebər aw ġer alat du zmoro
kdayqi krəqḏi w kməštaʕən kmafiti u yawmaṯṯe b kef w ṣafa
aġlab dax xortin w dak kačkat kḥozən ḥḏoḏe bawxa dəkoṯo w kmiʕarfi ʕam ḥḏoḏe w kkərxi ʕam ḥḏoḏe kmo yarḥe
bəṯr d oṯən l ḥḏoḏe yaʕni i ṭabiʕaṯṯe d əṯyo l ḥḏoḏe kminayšni w kguri
ḥaṣəli ad dəkoṯani kulle xaṣra m di malkuṯo ne harke gihano layto
kito gaḥxo kef w ṣafa w u mit w kšəbhi lam məštawoṯo
waxt du ḥšəmoṯo aġlab du ʕamo xd as safrune qaflat qaflat tre tre kdəʕri lab botaṯṯe
mu ʕamo w ʕulmo li kmiqafe dukṯo b tə waṣṭa kulle malye
kməǧbər ḥa noṭər saʕa aw tarte bi ṣira dann oṭobosat
u mede d maḥkeli lə kmoṭe l ṭarfe du mede d kowe b ṣṭambəl
mqabəl bi xaṣra ḥreto yaʕni du baḥar kmaḥwyo ortakoy
kito ʕal sapṯe du baḥar aparṭmanat bote w baxčawat ġalabe
aġlab dab botani tloṯo arbʕo qaṭat ne
hən minayye d taxtayat ne kmaḥwən ḥuwore simoqe šaʕuṯe w rəmadiye
b ʕayni dukṯo kmaḥwe mede kšobəh lu kopri
kito manǧaniqat w kmo moṭorat du nqolo du faḥmo kalye side
ksuyamno taxmin tamo kito ʕambar du faḥmo
w am moṭoratani knəqli mene faḥmo lu ʕamo w laf fabarəq w l ġer dəkoṯo
sapṯe du baḥar ʕəqto yo kito ab botani d maḥkeli aʕlayye w darbo d qiro w zafto
uʕdo kmaḥwən a ṭrəmbelat d kəzzən w koṯən buwe
u darbano kəmdawəm hul lu baḥar komo
lalʕəl mani ksoləq diyar kule dawme d kšəbhi lu čam
w ʕal qarʕe du diyarano kmaḥwe quṣro simoqo w rabo w kito l ḥḏore kmo dəkoṯo xalye w bərzayno aw gelo yaroqo
bi xaṣra čappiye du baytano kmibayno qəṣtaxana
i qaṣṭaxanaṯe kəmmila šifa yurdu
kdoməx biya kayiwe ġalabe w aġlab dəṯṯe zangin ne ḥatta u malko ʕatiqo d urdin biya yo
b ʕayni xaṣra kito ǧeməʕ rabo kətle tarte manurat kmaḥwən xd aš šamʕe ḥuwore
qəm du ǧeməʕano kito kmo qayikat kalye w lugab mani ab bote taḥt u ġumam ne
mu sababano lə kmaḥwən kayiso kmaḥwən xd u xayal w xd aq qalʕawoṯo kʕolən laf i šmayo
bi nave du baḥar kmaḥwyo qəzqulesi i qulaṯe b falge du baḥar yo
ʕəbara m bayto w manura naʕəmto yo
ʕal qarʕe di manuraṯe kito bahro simoqo u bahrano b lalyo kqoyəṯ w kṭofe w bu šəklano kmaḥwe darbo law waṣayəṭ du baḥar
u tarixayḏa ġalabe ʕatiqo yo u mede d šaməʕno l ḥa mam malke dar rumoye maʕmirowale lašan i barṯayḏe
m tamo w lugab hul d qəṭʕo ʕaynux baḥar yo
u mede d kṯuli lo kowe čarxo m d ṣṭambəl
bas ksuyamno taxmin u profesor šmənto gədhowe mamnun mi kṯawtaṯe
malfono myaqro
maṭino b šlomo l ʕəntab
ubaʕniwo d kuṯawnolux meqəm m uʕdo
bas heš l uḏaʕnowo šuġli aydarbo gədhowe
uʕdo kʕuwadno ʕam u taxtor amerikani kḥayrina lak kayiwe šuġli ġalabe kayiso yo
aḥ ḥamšaḥṣar yawme d fayəšno gabayxu ḏ̣ayfo lə kṭuʕenolən
mu sababano menux w mi madam nadya ġalabe mamnun no
d uwelux zaḥme mede kṯawli u mede d oṯe meni gəmsaʕadnux
daʔima bu amrayḏux no
aṯi mede l boli kubaʕno d kuṯawnoluxyo
naqla ḥḏo bu dars fayətwo u xabrano
u basim makṯawlewolux əšmo d pərpəzeke
uno mərwolilux aḥna li pərpəzeke kəmminala šarwole yawne
bas u mede d mərliwolux latwe doġri
uʕdo aṯi l boli li pərpəzeke kəmmina bərzəġlayle
aš šarwole yawne ġer mede ne
kəlli gədsuyamno aš šəklataṯṯe laltaḥ w hat ste ʕadelən
əšme dat tarte wardani turki lo kuḏaʕno mən yo kubaʕno d ʕufatli
knušaqno iḏux mu faḏ̣l diḏux mšayeli b kef d madam nadya šlomo samuel
kətwo latwo š ṭaw m aloho d bi šmayo latyo zuhoerer ḥaq
kətwo zlam raššo we əšme kətwole ḥa abro lḥuḏe mi aṯtayḏe
bu waxt du ḥṣodo mərle lu abro abri qum gədəzzano lu ḥṣodo
u abro zʕuro ġalabe kasulo we w l ubaʕwo d soyəm šuġlo
qayəm ṣafro ǧbir azze ʕam u babo lu ḥṣodo
u babo kḥoṣəd huwe lo koṯe mene ḥoṣəd
ḥərle lə knofəq m ḥaq du ḥṣodo u babo məllele
abri zux lu bayto mqafaylan ḥaṣode w mar l emux ste d nəḥrolan u zoġo simoqo w saymolan mabbaxiye d bərġəl
w tay laḥ ḥaṣode hayhat lo koṯe menux d ḥəṣdət zuhoerer šafiro
omər ṭrowe babo gdəzzino
aṯi komər li emo yade qum nḥarlan u ṭawro simoqo w səmlan ṣəfriye d bərġəl w gəmmawbanna laḥ ḥaṣode
i emo kəmmole abri gnəḥrina u tawro simoqo
e omər kəbʕət lo nəḥratle l babi mərle hat kəḏʕət
kqaymo i emo mi zəḥṯo du babo kməǧboro lu nḥoro du tawro w ksaymo ste daste d bərġəl
w knəṭri aḥ ḥaṣode saʕa tarte tloṯ hul falge d yawmo lo koṯelən muklo
kqoyəm m tamo u babo koṯe komər mə masale du abrayḏi yo l aṯi d mamṭeli ʕrayto daf fuʕle
koṯe u zʕuro i zəḥṯo du babo b lebe d oṯe babo laf u bayto laf i ʕrayto huwe d mahzəm
kḥoyər u babo koṯe mi frezo huwe kqoləb bi goro kmahzəm
kmahzəm kəzze li qriṯo kəzze ʕal aḥ ḥaṣode tamo kəmhawər ʕal aḥ ḥaṣode komər l babi məlle marfewu nuro baḥ ḥeṭe zoxu lab bote
hano bi aṯnaṯe kqoyəm u babo du kurrəko koṯe kḥoyər kla i aṯto nḥərla u tawro nḥərla səmla bərġəl ġalabe
qay hawxa mərla lu abrayḏux mərleli məs saymono hano u amrayḏux
ʕal ayo u babo kəmḥayəf w gmoḥe ʕal qarʕe d ruḥe falito m iḏe
u zʕuro kəzze kmoṭe li qriṯo tamo kətle ʕamṯo kmoṭe l larwal du tarʕo di ʕamṯo gdore bi rawo mən masale yo knəfqo i ʕamṯo
komər mayəṯ babi
tamo i ʕamṯo kməḥyo ʕal qarʕe d ruḥa kəmmo hawar yo aydarbo mayəṯ babux mayəṯ
ʕal ayo kəṯyo krəhṭo i ʕamṯo w kməḥyo ʕar ruḥa səmla laḥmo nḥəlla šwaʕ kəṯoṯo d əṯyo lu ʕaza du aḥunayḏa
bəṯr me d koṯən l falge du darbo kəmmo lu xwarəz diḏa kuṯeli šamṯo gdəmxono
kumarla ʕamme dmax uno bəṯr me d dəmxət ḥət qarʕəx ʕal barki w dmax
kito b ḥaṣa a šwaʕ kiṯoṯo w laḥmo
i naqla d gdəmxo i ʕamṯo kqoyəm hedika kəzze kmaləm futuḥe w kmaḥətte b dukṯe du laḥmo dak kəṯoṯanək w ktole u laḥmo wak kəṯoṯo kṭumarre bi arʕo kmaḥət af futuḥat b ḥaṣa
i naqla d gmaḥətte b ḥaṣa kmaḥəsla komər d əzzano hawi bewaxt aʕlayna
i ʕamṯo kqaymo kəmmole hawi ʕaṣriye qay lo maḥəsluxlan məllela anǧax
kqaymi d mhalxi kəmmole ġalabe ġalabe u ṭaʕnayḏi xayəf u sabab diḏe mən yo
e omər mu sabab d damixət u ṭaʕnayḏəx xayəf aʕləx
kqaymi kəmhalxi hiye ste lə kḥayro bu ṭaʕnayḏa kmoṭən l qmi qriṯo l qmi walaye
kmoṭən l qmi walaye kumarla ʕamme hat zəx uno gduṯeno muṭenoləx
i ʕamṯo kəzza kməṭyo lu tarʕo du aḥunayḏa b aṯna d kətyo miṯo w gdəryo b rawo aʕle w gbəxyo
bu baxyawo diḏa kləqyo bu aḥuno komər qay gboxət
kəmmo wawayle aṯiwo u abrayḏux məlle babi mayəṯ lašan hawxa aṯyono l gabux
mərle tux ḥoṯo rab maṯe ġalabe səmle masayəl w kyətwo
u zʕuro tamo gdoʕər lu laḥmo lak kəṯoṯo d ṭmərle
kətle aʕme b iḏe ste gurufto w knoṭər tamo ʕal u darbo
man d oṯe rawixe wayaxud ġer šəkəl kmoyəd kmoḥe i guruftayḏe komər gurufto mawfaq gḏayto w ṭlamṯo
i naqla d kmoḥe koṯe ḥa rawixo d səsyo kumarle komər lo kubatli i guruftaṯe d ubenolux u səsyayḏi
komər qay u səsyayḏux kubeli laḥmo gḏayto d ubenoluxyo lo kəmqayaḏ̣no aʕmux
bayo kmaqnaʕle kumarle komər madam ksaymət haqqayəṣ aʕli kəmḥalqət foṯux gdubenolux i guruftayḏi bi səsto
komər iš i guruftayḏi yo hul šawʕo yawme lo gməfqo laḥmo w gḏayto
bəṯr maš šawʕo yawme me d mḥelux gməfqo gḏayto w ṭlamṯo d laḥmo
e omər šafiro w kmoyəd i gurufto w kəzze w hawo ste kmoyəd i səsto w kəzze
more di səsto kmawbəl i səstayḏe krowəx w kəmhaləx kəzze kmoṭe l ḥa daworo
komər daworo komər mən yo komər mən gdurət komər gduwarno ṭlawḥe e ṭlawḥe mən ne
komər ṭlawḥe ne kmədwori kmawrqi kməḥṣodi kmitakrixi w bəṯr gməgroši bu gurusto kmitaḥti ʕal i nuro kowən ṭlawḥe ḥa kuxelən
xwazi omər d amṭatwoli paške mani ʕaǧaba mən ne
e omər d nəṭrət harke uʕdo d fayšət gəzzino mamṭenolux d nəṭrət at tawrayḏi
omər gnuṭarno at tawrayḏux ste yetarki zux tayli paške d uḏaʕno mən ne gdubenolux i səsto
koṯe u daworo komər li aṯto komər səmlan paške d ṭlawḥe gədmamṭeno uʕdo səsto b ḥaq dəṯṯe
i aṯto kəmmo aydarbo kowe hawxa
omər kumannoləx hat səm dawam ḥət a ṭlawḥe ʕal i nuro w uno kazzi samno u ḥuryo
i aṯto ṭʕənto ʕal ḥal ḥreno
huwe ksoyəm bu ḥuryo kəmkaməl u ḥuryo i aṯto kəmkamlo a ṭlawḥe
kumarla komər lə mkamelux kəmmo bele
komər de tay maḥṣeno ruḥi bu ḥuryo gduweno uno i səsto
w gədḥuzena təx laxalf muḥenəx rafso ʕaǧaba i səsto gdəḏʕo məḥyo hawxa rafsat
i aṯto ṭʕənto kəṯyo bəṯre gəmḥela rafso kqoṭəl i aṯto
komər de ġamo layt gduṯelan səsyo b dukṯe lə kfərqo
ʕal ayo kəzze gmaḥət a ṭlawḥe bi dgušto ʕal katfe kmoṭe li adro
komər iḏa aḥuni d umarli hawli ḥəṣṣa mi səstaṯe kkoyəb i dgušto ʕal katfe komər xəd u qaṣquṣano lo kubenole mede l aḥuni
tamo kmibozi a ṭlawḥe ʕal qḏole gbəšli
e komər de ġamo layt gduṯelan tre tawre a tre tawre diḏi ne i səsto yaqəḏ qḏoli ste qime latle
kəzze kḥoze bi arʕo kle u abzorayḏe markuwo w u masoso qimo u šarʕo b qarʕe
omər lano simole b uno aṯi lu bayto mḥele ʕal qarʕe d ruḥe
kqoyəm kkorəx ba qriyawoṯo bad dəkoṯo d mqafe u zlamano d səmle hawxa buwe d musakle
ʕal ayo kloqe huwe u moro di səsto b ḥḏoḏe kəmšayele aḥuno m ayko hat omər ašər i masalayḏi haṯe yo
hano ste kəmšayele kumarle komər i masale e əmmi ḥa yo u ḥarami d tretayna aydarbo saymina
kkərxi kəmšayli aʕle kmoṭən li qriṯo d kətyo
u lalyawo kḥəzalle kmarḥəbi b ḥḏoḏe ġalabe
ʕal ayo bəṯr kəzze kḥoze kloqe bazərgan d mawbele i səsto at tawre
kloqe bazərgan kumarle komər lo koṯe d mšarṭina komər lu bažbazərgan kumarle bele
komər ənkan d əḏaʕno aṭ ṭaʕne du bazərgan diḏux mən ne gmawbanno u bazərgan w iḏa d l uḏaʕno gdubenox i səsto w a tre tawre
omər ṭrowe kumarle komər mu ne komər aṭ ṭaʕne du bazərgan diḏux tarwoḏe d kavot ne
e komər haymən aḏiʕət de mud u bazərgan kule
kamṭele lu bayto du babo w koṯe msawyo kmamṭe u bazərganawo kumarle lu babo komər babo komər mən yo
komər mudlux u bazərganano kule m darbe daḥ ḥeṭe d mawqaḏli w mudlux tre tawre m darbe du tawro d manḥarli w mudlux i səsto ste b balaš luxat ḥaq d məlli babi mayəṯ d məlli l ʕamṯi
e omər šafiro abro gmaqbannola
muṭena lam more dat tawre w di səsto d oṯən mšayli ʕal u mal dəṯṯe
kowən ḏ̣ayfe gabe ksuyamme qadər ġalabe
kəmmile mə səmlux b aḥna komər qay mən hawi u mal dəṯxu mawbelulle ṣafro adlalyo gabi hatu ṣafro mawbelu u mal dəṯxu
u lalyawo kmaḥšamme w kmawṣelən waṣiye komər ḥoru babi w emi ʕariḏ̣ali ne d ḥa minayxu d mazrəq emi gmayṯo u ḥreno d ḥore babi gmoyəṯ
e əmmi aḥna mede hawxa layt gabayna xlo adlalyo ksaymina mede hawxa
kowe u lalyawo aʕlayye gdəmxi ksoyəm ṭlawḥe gmaḥət taḥt u ḥa w ksoyəm maye šaḥine kkofəx taḥt u ḥreno
huwe lə gdoməx kmaḥəs b lalyo komər flan kas kəmhawər ʕal u šaxs lə kmadʕər
komər gzaʕno tuzriqo mazrəq yade yade i emo lə kmtanyo mayiṯo emi komər
kəmhawər babo lo kəmtane komər kmibayən hawo ḥroyo ḥrele
a tre kmaḥisi ʕal ruḥayye kəmmi mən ʕuǧbo rabo baḥ ḥayayḏan lo səmlan adlalyo aydarbo səmlan hawxa
ḥa kmoḥe su ḥreno komər aḥuno uno mazraqli hat məs səmlux omər ašər omər uno ste ḥreli
e omər ḥaq d ani mən yo d qamno bax xəneǧər d quṭannulle
ḥa mərle lu ḥreno məlle at tarʕe ftiḥe ne d mahzəmina omər ašər u tarʕo ftiḥo yo
w kqaymi a tre kṭorən aǧ ǧulaṯṯe ste u ḥa komər latli lazəm dat tawre u ḥreno komər latli lazəm di səsto
marḥaba mʕalləm lə ḥayrət lu qṣurayḏi fayəšno mʔaxro u sababayḏe hano yo
aṯməl bəṯr m falge d yawmo qurenowo bi baxča gabayna bu bayto
u kalbo ste bi baxča we 
kətwole garme qume w ḥalwo fayətno ʕam gabe
ʕal ġaflika mḥalaqle ruḥe aʕle
nkətle ʕaṭmi w i čaqayḏi
mi zuḥṯayḏi mhawalli lə mṣanaṭle abəʕ d mḥaləq ruḥe ʕal foṯi
mḥalaqli u kṯowod kətwo b iḏi ʕal foṯe čəlle u kṯowo ste
bəṯr azzino li odayḏi
mašəġli aǧ ǧurḥe bam maye du oksižan manḏ̣fili bi əspərto
fayəšno bu taraddud kzoyaʕno u kalbo d l əzze howe daywono
səmli talafon lu ḥakimo daḥ ḥəyewən
omər lo zayʕat u kalbo əšqaḏ mḥilalle mḥaṭo du quduz
mu sababano luwelux fəkər
lašan d uweno amin azzino li azzaxane šqili tantəryod maḥətli ʕal aǧ ǧurḥe
i ḥəkkayayḏi ste hawxa tayimo
b lalyo daməxno raḥa lo kayu dukṯo m diḏi
bale bəṯr m falge d yawmo adyawma aǧ ǧurḥayḏi əšmo kayiwi
mu sababano aṯino mʔaxro
har ḥalda lə kḥayrət lu qṣurayḏi
tarte saʕat m d ṣṭambəl lə kšəbhi l ḥḏoḏe
aṯməl bəṯr m falge d yawmo i zawbaʕa dawi b ṣṭambəl maʕlum dəṯxu yo
ṣafrayto i hawa ġalabe šafərto wa
u yawmo ʕali aw warde bi baxča kəmzayni ag gelone w ad dawme
u təšriqo das safrune kmole lebe du ənsan naša
b hawxa waxt w saʕaye ḥa kobəʕ d nofəq lu ṭuro
d korəx bayn ad dawme w ag gelone
i hawa basəmto u yawmo šaḥino
hani kulle ad dalayəl du rabəʕ w qayṭo ne
uno stene mi šrolo ḥšuli ruḥi d kətno bu qayṭo bale ṭaʕino d kətno b ṣṭambəl
liʔan i hawa d ṣṭambəl ġalabe mbadalto yo
tarte saʕayat m diḏa lə kšəbhi l ḥḏoḏe
qaləb u yawmo hawyo i saʕaye ḥamməš
hawi ʕaymo rabo bi šmayo i hawa wab bahozat maqəmme i qyamto
hawa ḥəṣto w bahozat ṭrowe b hawxa aṯna u maṭro ema kkole
marəšle lu maṭro ḥəṣla li hawa ab bahozat kkərxi ksaymi dawrənyoṯo bi hawa
kəmmət balki u ʕeḏo du ramlo w du ʕafro yo
u ḥa meqəm mu ḥreno kməštaʕə bi hawa
ab barqe kqədḥi bi šmayo
b hawxa hawa mʕartamto ab barqe w aš šəʕaʕataṯṯə kobi zuḥṯo rabṯo lu ənsan
u maṭro rakəd i hawa baṭilo
at tozan w ab bahozat naqqa ḥreto naḥiti l dukṯayye yaʕni li arʕo
aḥna ste šqilan əšmo d nafas
b lebi umanno u saṯwo d ačato ġalabe yaquro yo
aḥna hawxa i šəmšo naqla ḥreto nafiqo u yawmo basəm hežinu ḥšuli ruḥi d kətno bu qayṭo
lə kṭuʕeno d kətno b ṣṭambəl ste
ṣafro i saʕa ba šwaḥ kqoyamno mi šamṯo
kəmkafarno ʕaynoṯi kqamno m bayn ag gale
klowašno i məššayayḏi kəzzino li ʕayno dam maye kmašəġno iḏi foṯi bam maye w u ṣafono kmanḏ̣afno aṭ ṭarfonayḏi
bu bayto d kito duš kmašəġno i lašayḏi kula
bale u duš bab bote modarn w bas kmiqafe
bəṯr klowašno aǧ ǧulayḏi awwəl qamayto klowašno u šarwolayḏi w bəṯr u gomlakayḏi
bəṯr klowašno ag gurwayḏi u panturayḏi w u čaketayḏi
bəṯr m kulle klowašno i qundarayḏe
awwal naqqa klozəm hani d mitanḏ̣fi d mibayģi w d məmḥən ǧila
ġalabe noše u šuġlano lə ksaymile hənne
baz zabəqone kito mbayġone hənne b kmo quruš ksaymi u šuġlano heš kayəs
lu nfoqo l larwal annaqqa haw klozəm šafqa liʔan bu waxtano kul kas kkorəx dlo šafqa
bale bu saṯwo bay yawme qaruše šafqa aw mu ʕazlo waya mu ʕamro kəmme ġalabe kayəsto yo aw baš yo
bay yawme qaruše klowašno palto ste
aʔ ʔamerikan məxtaraʕʕə šəmmaʕa ḥaṯto simo m madda ġalabe raqəqto
w lə kfoyət nuqṭo d maṭro bənne
ham ste ġalabe xayəfto yo
ḥa kibe d ṭowela kmo naqlat w soyamla paketa naʕəmto
hawxa kmitaḥto bi čantaye di iḏo ste
awwəl d naḥət u maṭro i šəmmaʕa kməftoḥo kməlwošo
bale kito hən minayye əšmo ṯabute ne b mədde d yarḥo kməfrəṭ dukṯo m diḏa
i dukṯo d friṭo aw d čiro lə kmiḥoṭo w lo kmišayrizo
xəd ag gurwe d simi mu nailon ne
bəṯr m d qṭiʕi kmiḥalqi ġayr čara layto
bəṯr me d mašəġli iḏi foṯi w d lwəšli aǧ ǧulayḏi awwal badiš klozəm d maftanno
u ftorayḏi ḥa tre fəneǧən d čay ḥalyo əšmo d laḥmo zəbdo račal waya m gweto ḥewərto ʕəbara yo
iḏa kito kuxalno beʕe šliqe ste
bəṯr m d šteli u čayayḏi kmadno i čanṭaye b iḏi w kəzzino li univarsita
i čanṭayayḏi simo m galdo
kətla dastəke bi dastəkaṯe kməṭʕono
u mʕalləmayḏan zəd maṯe ste maḥətle qariš bat tarte xawaṣər di čanṭa w kmafət u qarišano b droʕe w hawxa kṭoʕən i čanṭa
u sababayḏe ste i čanṭayayḏe kul naqqa mliṯo kṯowe yaqure yo
huwe komər u uṣulano ġalabe praktik yo
bale ġayr mene nošo lə kṭoʕən i čanṭa hawxa latyo moda
bale u mʕalləm zatan lo kobe ahammiye li moda
adṣafro mi iḏayo qayəmno m bayn ag gale
qreli tarte saʕayat w falge b ḥaq du kewo du waram w du zaḥme d frangi
bi aṯnaṯe qreli ann əltihabat kulle
i odayḏi ġalabe naḏ̣əfto yo bale mšammaʕa layto bi arḏ̣iyayḏa u saṯwo ste mqarawle u ḥalayḏan gdowe ġalabe šappərza
annaqqa gmaḥkeno u mede d kit b gawe di odayḏi
kətli nvine šaḥənto w mʕalləm dowe saġ maḥətle ʕal i nvine naḏ̣əfto w šafərtaṯe baṭṭaniye d lo qurašli
i qaryola mu farzlo yo u dmoxayḏa ste raḥa yo
u došakayḏi rakixo yo u lḥef ste rakixo yo
warḥaṣəl b lalyo aḥ ḥulme d bayn i nvinaṯe latne ḥarbo
ṣafro i saʕa šwaʕ w falge bəṯr me d ḥləqli w mašəġli foṯi mafṭallan ʕam ḥḏoḏe dawšo zəbdo čay laḥmo w gweto
i saʕa tmone w ḥṣar rawəxno bu wapor azzino lu kopri
m tamo ste rawəxno bi tramway w azzino li ʕito uno xdəmli ʕal iḏi du qašo
bəṯr mu qərowo ḥzeli kmo ḥawrone w aḥbab m diḏi awwəl d ḥzilalli lann aḥbabani diḏi mərralli brax maṯyox mən kito w mən layto b murde
umanno i saġiyaṯxu məllilən murde ġalabe ḥayəmto yo am mayayḏa ste nuquṣe ne
u ḥa maḥ ḥawronayḏi omər ġalabe ḏ̣aʕifət bale b ṣṭambəl gmiʕadlət
bale i waṣiyayḏi lux lo xəšnət
uno ste umanno xəd kətno bas yo
bəṯr aṯino lu bayto ḥzeli u mʕalləmayḏan di kəmya d awwəl šato di ṭəbbiye əšme broyəš yo
bəṯr ʕal i waṣiye du mʕalləmayḏi mamṭilalli muklo
šteli čorba mamṭelali l madam burxard muklo xliṭo b ḥḏoḏe
kətwo baṣro prasa ǧizar səlk paṭaṭa
bəṯr me d maxlaṣli u muklo šteli čay
uno w u mʕalləm yasiqina l lalʕəl li odayḏan lašan d mčaylšina
ġalabe myaqro profasor ritter d kobəʕ yoləf u lišono d emayna yaxut u lišono ṭuroyo bi šato dann alfo čaʕmo w əšti bu taḥṭil du qayṭo i naqqa d daʕənno li mamlake u ṭur ʕabdin abəʕ meni d mqafeno kmo maḥkəyone zor ḥəkkoyat m məḏyaḏ aw maq qəryawoṯo ḥatta d msaǧanno ḥəs dəṯṯe bi makina du šqolo du ḥəs
bu goman diḏi tre bu yarḥo d ḥzirin yawme d ḥəššabo bəṯr m falge d yawmo rawəxno bu tren w huli foṯi laf murde i walaye
bəṯr m tre lalye w tre imome maṭino l dyarbakər i walaye i saʕa ḥḏo w falge bəṯr m falge d yawmo
iḏa aloho d msaʕəd u ənsan mah hawir kmiwafəq
uno ste awwəl d naḥətno mu tren kḥuzeno aḥuni bu pəqap m murde aṯi l qamuṯi
u mede d kətwe aʕmi xd u baġol xd i čanṭa w i makina du šqolo du ḥəs markuwilan bu pəkap w hulan foṯayna laf murde
i saʕa tmone bu lalyo maṭina
mede lə mbadalwo ʕal murde bal hawiwo kmo banniyat w dukane ḥaṯe
i naqqa d maṭino lu bayto b fṣiḥuṯo rabṯo huli šlomo ʕal du bayto w nšəqli iḏi dar rabe w ʕayni dan naʕime
šabṯo d yawmoṯo mafətli bu bayto bi stəraḥa bəṯr me d ṯnəḥno bdeli bi waḏ̣ifa duleli lu profasor myaqro halmut ritter
uʕdo kubaʕno d maḥkeno u mede d ḥzeli b murde
murde ʕal qalʕo bniṯo yo
u ʕulyo di qalʕo taqrib alfo mətrowaye yo
hawir d murde m laf u šəmal diyarat w baxčat yo
laf i qəble čol yo u čolano kyorəx hul suriya
ab bote d murde m kefe d naḥit ne
u bayto ʕəl mu bayto yo
gawe dab bote bak kefe mnaqše mzayno yo
u nufus yaʕni an nafšoṯo d kito b murde taqrib tleṯi alfo yo
u ʕulmo darke bam mo tmoni kməžġəl ʕarabi bam mo ḥamšaḥṣar kməžġəl tərki w bam mo ḥamšo kməžġəl kurmanǧi
meqəm b šawʕi tmoni əšne murde markaz das suryoye wa u kursi di faṭəryarxuṯo bi dayro du zaḥfaran we
i dayro du zaḥfaran b nfəqte d yawmo d murde yo dayro ġalabe rabṯo w šafərto yo
bəṯr mi mšiḥo b arbaʕmo əšne mmassəso
m laf nfəqte d yawmo w mu šəmal kito ḥawir diḏa diyarat ʕloye
baš šenoṯo da dyaratani kito ʕitawoṯo w dayre
hawir dor di dayro baxčat yo
bu bəstonayḏa kito liwan d sim ḥaṯo
bu liwanano kit ʕayno d maye qaloʕe mam maye di ʕaynaṯe kmaštən u bəstono di dayro
čike raḥəqtər mi ʕaynaṯe kito ʕayno ḥreto d kmitamalla ʕayne ǧrun
u kursi di faṭəryarxuṯayḏan d kətwe b antakya bəṯr m d nqil l urfa w l dyarbakər bi ḥarayto mmamṭe li dayro du zaḥfaran
hul li šato dann alfo w čaʕmo arbaḥṣar i dayro hawyo markaz di faṭəryarxuṯo
bəṯr mi muʔahada d lozan u kursi nqil l suriya li walayr du šam
hul uʕdo u markaz di faṭəryarxuṯo das suryoye bu šam yo
uʕdo bi dayro du zaḥfaran kito rišdayro arbʕo dayroye
bi madrasayḏa ste kmaqrən an naʕime w gdowən dayroye qaše aw mʕalləmin du lišono suryoyo
aḥuni u rabo d kətyo uʕdo qašo b murde mi šato dann alfo čaʕmo ḥamši hul li šato alfo čaʕmo ḥḏo ḥamši huwe maqrele an naʕime w səmle i idara di madrasaṯe
b murde kito arbaʕ ʕitawoṯo das suryoye ḥḏo dak kaldoye w tarte dann armənoye
i ʕito d mor mixael bənyo bi šato ḥamməš w tmoni mšiḥayto yaʕni kubaʕno d umanno d kətyo ġalabe ʕatəqto
u ʕulmo d murde bəlxaṣṣa a mšiḥoye šato b šato knəqṣi
ktayhi mi taʕadda di ṭayuṯo
an nafšoṯo ma dkoṯani kəzzən l suriya l lubnan l ṣṭambəl l ʕanqara xd aw walayatani ar rabe w madani ġalabe mu ʕulmo ste kəzze l amerika
uʕdo harke ṭurena murde faytina l məḏyaḏ w aq qəryawoṯayḏa
məḏyaḏ raḥəqto m murde təšʕi kilomətrowaye yo
bəṯr m d ṯnəḥno kmo yawme m murde huli foṯi laf məḏyaḏ w aq qəryawoṯayḏa
ṣafrayto uno w kmo ḥawrone makrelan taksi w mḥalaqlan ʕal u darbo d məḏyaḏ
mu toz w mu ḥemo hul d əmmət la bas ʕayifinawo
bale u qararayḏan mazlo we latwe kloyo
maṭina li qaḏ̣a du ṣawro d kətyo b falge du darbo
naḥitina mi makina mašəġlan iḏayna w foṯayna w əšmo ṯniḥina
bəṯr m d ṯniḥina kayiso w d šqilan i ḥmitayḏan mdawamlan ʕal u darbayḏan
qum gnete d yawmo maṭina b xer w salame lu mərad diḏan
meqəm d maḥkeno ʕal məḏyaḏ kubaʕno d mbaḥasno əšmo m qeləṯ i qriṯo d kətyo ʕal u darbo d məḏyaḏ
an noše di qriṯaṯe kulle mšiḥoye ne u ʕulmayḏa kməžġəl ʕarabi i qriṯo kula kiba šawʕi bote kiba tarte ʕitawoṯo
bal hawir dor diḏa kito ʕitawoṯo d bnən bu doro tloṯmo w ḥamši bu waxt du malko anastas u mhayəmno
ʕitawoṯo w dayroṯo ġalabe mahul w rabe bal malasaf kulle hayide w dlo more ne
kito bənne kṯawyoṯo ġalabe kṯawyoṯo ʕal ak kefe kobi maʕlumat mu waxt da ʕmarat da dkoṯani w dam malke d qayimi bu waxt ʕatiqo
qeləṯ qriṯo ġalabe basəmto yo
meqəm b ʕəsri tleṯi əšne u ʕulmo d kətwoba zəd m d uʕdo we
qəsm minayye azze l ṣuriya w lubnan qəsm ste azzənyo l amerika
i qriṯo bayne tre dyarat ʕamərto yo
kiba ʕaynoṯo d maye rabe d kmaštən ab baxčat w ann ilone di qriṯo kulle
bab baxčat di qriṯo kyoʕe baḏənǧan simoqe ǧizar bibar xiyore faṣuliya bamya baṣle tumo kitono w masayəl xani
harke ṭurena qeləṯ faytina l məḏyaḏ
məḏyaḏ u manbaʕ w u ftəxar di ṣuryoyuṯo d tərkiya
i ʕazəzto d lebi w i rḥəmtayḏi ax u ʕafrayḏəx latyo ṣadəq w msaʕəd aʕməx
mu sababano ṭreləx ann abnayḏəx daʔima yatume w faqire
bale ann abnayḏəx wafakar w ṣadəq ne aʕməx hul lu mawto lo kobi u tarkeyḏəx
məḏyaḏ məḏyaḏ məḏyaḏ mən əšmo ḥalyo w basimo məḏyaḏ
u nuhro daʕ ʕayne d ṭur ʕabdina məḏyaḏ u manbaʕ di ṣuryoyuṯo məḏyaḏ
məḏyaḏ i ṣadəq du lišono ṭuroyo i mrabyoniṯo di xorte w du xort suryoyo mnawro
u lišonayḏəx ḥalyo i hawayḏəx basəmto ann abnayḏəx madani hat ḥḏo hat b briṯo ḥḏo hat
məḏyaḏ qaḏ̣a d murde yo u ʕulmayḏa kməžġəl suryoyo kiba tre alfo nafšoṯo
u markaz daq qəryawoṯo mšiḥoye d kətne hawir diḏa w d ṭur ʕabdin yo hawir diḏa kito məqdar d arbʕi qəryawoṯo
harke ḥa ayko d maʕle riše knəflo ʕayne ʕal ʕito
bi qaḏ̣a buxxa kito šeṯ ʕitawoṯo d kul ṣafro w ʕaṣriye d kmiṣale bənne u ʕulmayḏa ġalabe mhayəmno w mṣalyono yo
kiba ḥa ḥasyo tre xoriye w hul ʕaṣro qaše
kul mšiḥoyo harke kəmšayəʕ ann abnayḏe li madrase di ʕito
an naʕime kyəlfi ṣlawoṯo qole w qraye səryayto ʕam aṯe ste kəzzən lu maktab tərki ste
hani d azzano uno w aḥuni qašo samuel w ʕayle m ṣṭambəl wa
i dayro bayn ṭurone d baluṭe ʕamərto yo
kiba ḥa rišdayro w tre dayroye šarwoye
ad dayroye ḥaṯani b lalyo w b imomo kmafiti u waxt dəṯṯe bi ṣluṯo w bi ʕabade
bu qayṭo ste kmalimi an naʕime suryoye d kit b hawir di dayro kmawləfi lan naʕimani taʕlimi masiḥi w ṣlawoṯo
bəṯr m mšiḥob tloṯmo əšne i dayraṯe bənyo
ʕal u mamro d waṯiqat d kito b iḏo i ʕmara di ʕito hawxa hawyo
malaxo gabriye bu ḥulmo ḥze l mor šəmʕun u dayroyo d kətwe bu ṭurano ʕabodo
w madilele ʕal i dukṯo du qadišo aydarbo gədmisəm
lu malaxo madile u yurxo u fuṯwo di ʕito w u ʕulyo du hayklo
i kefo d madilowa u ʕulyo du hayklo fayišo mədde yarəxto bi hawa mʕalaqto
i ʕuǧubaṯe hawyo sabab li zəyara du ʕulmo mhayəmno
bu waxtawo u malko dab bəzantiye kətwole barṯo əšma teodora
hiya ste aṯyo li zəyara du qadišano w maʕmallala quṣro ǧiran di ʕito m traḥṣar qaṭat
u quṣrano hul l uʕdo kfoyəš bal a tre tloṯo qaṭat ʕloye hayidi
u qṭoro w i došama du hayklo di ʕito mraṣʕo bam mozayəq w bu dahwo yo
ʕitaṯe bu waxt diḏa hawyowa markaz das suryoye d ṭur ʕabdin
hul l uʕdo ste kuṯela m ġalabe dəkoṯo zayoro
bi šato dann alfo čaʕmo šeṯ w ḥamši lu ḥasyo d məḏyaḏ ḥasyo iyawannəs afram w li ǧamaʕa ḥzalle nuhro d fayəd ʕəl mu hayklo di ʕito
hul l uʕdo kowe teḏmroṯo ʕal iḏe du qadišano
b gawe di dayro kito owad d gʕəbdiwo bənne ad dayroye ann owadani d kumanno latte farq m mʕare naʕime d kowən b šenawoṯo
bu lišono dad dayroye kmitamər lann owadani qeloyoṯo
karəxno ḥḏo b ḥḏo baq qeloyoṯani
kul qelayto anǧax kʕurela ḥa ənsan w bas
kul dayroyo yaʕni ʕabodo kʕubarwo l qelayto mani w ʕubadwo u yawmo kule
hawxa ste ad dayroyani lə nəfqiwo l bayn u ʕulmo
kito odaye rabṯo w bu falgayḏa farše d kefo rabṯo
i faršaṯe i ṣufraṯṯe w i odaye ste i dukṯo du muklaṯṯe wa
laǧan am maye du štoyo ste ad dayroye səmmanne taḥt i arʕo gubo d maye ġalabe rabo
ʕayn bu šəkəl d yarabatan ṣaray d kito b ṣṭambəl
m lalʕəl kətle femo ḥatta am maye d məgroši bas ṣaṭle
m xaṣra ḥreto ste kətle femo xd u tarʕo kməʕballe
mu tarʕano ʕabirina l lawġul
u gubo malyo maye we
u yurxayḏe kibe traḥṣar mətrowiye u fuṯwayḏe ste tmənyo mətrowiye u ʕulyo ste kibe tmənyo mətrowiye
lawġul lə bnalle bale bu goman diḏi kibe tmone aw ḥṣar stuwan wayaxut qaʕdat mi arʕo du gubo hul lu qṭoro lawġul du gubo ʕayn b taškil d bayto yo
bi dayro fayišina yawmo bəṯr daʕirina l məḏyaḏ
i saʕa šwaḥ b lalyo nafiqina mi dayro mhalaxlan hul qartmin i qriṯo
b qartmin nṭəllan məqdar d falgi d saʕaye l makina mede d məblolan l məḏyaḏ
nṭəllan nṭəllan lo fayət lo qamyon w lo taqsi
bale yabo harke taqsi mən šuġlo kətle
i saʕa tmone aḥna hawxa ḥzelan m ruḥqe kaṯi qamyon malyo qayse
m darbe d fayišina bu ṭurano d aloho l alo kayəs me d ruxina ʕal aq qayse w əzzano l məḏyaḏ latwo
bi gavayo maklelan u qamyon w yasiqina ʕal qarʕe daq qayse
am məsafirisa marwxilan b šufer maḥalli w i zuḥṯo d mafətli u lalyawo ʕal qarʕe du qamyon b tə dukṯo lo mafitoli
čunki aq qayse taḥtayna kmihozi əšmo d məʕwəǧ u qamyon ste muḥaqqaq gqəlbinawo
ḥaṣəli ḥamməš w arbʕi daqayəq bu karano qṭifina mi zuḥṯo bale l aloho maṣṭallelan w maṭina saġ salim l məḏyaḏ
b lalyo haman bdelan bu šqolo daḥ ḥəkkoyat
kubaʕno d məstafadno mu alaktrik mu sabab b lalyo w bas kqoyəṯ hawo ste hul li saʕa traḥṣar
i saʕa ma ḥṣar hul la traḥṣar m məḏyaḏ xori noʕman məllelan ḥəkkoye tarte w mṯabtili bi makina du šqolo du ḥəs
xori noʕman u aṣlayḏe mi kfarze i qriṯo yo
kibe arbʕi aw ḥamməš w arbʕi əšne d aṯi mi qriṯo l məḏyaḏ ʕumre kibe ḥamši əšne
me d koḏəʕ u lišono oromoyo ste balki bi žġaliyayḏe gfoyət əšmo d xabre m du lišono du kṯowo
iḏa d šəmʕutu mene xabre daq qəryawoṯo ste kubaʕno d mamṭetu l bolayxu d kətyo m kfarze
deri yawmo naqqa ḥreto uno aḥuni w xori noʕman w am məsafirayḏan d ṣṭambəl markelan pəqap w bdelan bu kroxo daq qrəyawoṯo
awwəl qamayto azzano l ḥaḥ i qriṯo
i qriṯaṯe mak karmayḏa w mab baxčatayḏa ġalabe basəmto yo
kmiḏoʕo d kətyo walaye ʕatəqto mu sabab d heš kfoyəš biya aṯarat w banniyat rabe bale kulle hayide ne
kiba ʕito m du waxt dab bəzantiye ġalabe rabṯo bale uʕdo žġayni ma syoġonayḏa lo fayəš mede
bal kito i ʕito di ndaṯaloho hul l uʕdo kmaḥfəḏ̣o u šufrayḏa w i ṣanʕayḏa
kətla qubbe mrabbaḥ bann arbaʕ foṯoṯayḏa kito qəštoṯo mnaqše mak kefe
gawe di ʕito bu šəkəl du ṣlibo yo
ʕal u mamro u bənyono di ʕito hawxa hawi a mġuše d zərre mšiḥo bəṯr lo daʕiri ʕal hirodas w daʕiri b darbo ḥreno aṯən laf ḥaḥ w mafətte u lalyaṯṯe harke
ʕal i muʕǧəza d maḥwilelən lu kukwo harke səmmanne dukṯo di ʕabade
bəṯr fayət waxt ġalabe biya u malko dab bəzantiye anastas laǧan u əkram di xaṭəraṯe bi dukṯo di maʕbadaṯe masəmle i ʕito d kəmbaḥasno mena
l ḥaqiqa i qəbba di ʕito w i ṣanʕa d kiba kṭowe u ḥzoyayḏa
bi dʕərto d daʕirina l məḏyaḏ fayitina l zaz i qriṯo zərlan u qadišo mord diməṭ
zaz i qriṯayḏi yo kiba əšti bote d nafšoṯo di qriṯo kulle suryoye ne w kulle kməžġoli ṭuroyo
mor diməṭ m ruḥqe kšobəh laš šatowat d ortačaġ d ourupa
bəṯr fayitina li kfarze m tamo azzano l ṣaləḥ ṣaləḥ qriṯo kiba əšti bote d nafšoṯo suryoye anǧax kiba ḥamšaḥṣar bote
b ṣaləḥ kito i ʕito d mor yaḥqub u ṣalḥoyo ʕito ġalabe rabṯo w i ʕmarayḏa ste hul d əmmət la bas ḥliṯo yo
bale uʕdo layba lo qaše w lo šamoše mu sababano yaqəḏ lebi ʕal i ʕito ḥliṯaṯe w ʕal i ǧamaʕayḏa ʕayni yawmo qum ṭwoʕe d yawmo maṭina l məḏyaḏ
hul larke haka kayiso haka ḥarbo maḥkeli ʕal ad dəkoṯo d azzanulle harke kubaʕno d umanno hano ste lə mbaḥasli m ġalabe qəryawoṯo ḥrene d fayitina aʕlayye w ḥzallan xəd bote ʕərnəs aḥlaḥ wa sayra
uʕdo kubaʕno d maḥkeno əšmo mam maḥkəyone daḥ ḥəkkoyat d msaǧeli bi makina du šqolo du ḥəs
bu šqolo du ḥəs awwəl naqla bdeli m xori noʕman
xori noʕman asas kfarzoyo yo ʕumre kibe ḥamši əšne kibe tleṯi arbʕi əšne d aṯi m kfarze l məḏyaḏ
i ʕito d kəmṣale biya kmitamalla mor barṣawmo
bu qayṭo bəlxaṣṣa bu təšrən məḏyaḏ ġalabe basəmto yo
b lalyo bəṯr m ḥšəmto huli xabro lu xori w tavda naḥitina li diwanxana d mor barṣawmo lašan d msaǧanno awwəl ḥəkkoye
kibi d umanno məḏyaḏ heš awwəl naqqa ḥzela makina du šqolo du ḥəs mu sababano ayna d šaməʕ kito makina hawxa b mor barṣawmo u ḥa d maḥšaml naḥət l gabayna
ʕam u qyoṯo du alaktrik u šarit di makina bdele bu bromo
awwəl naqqa ʕal ǧarabun šqili ḥəs d kmo naʕime d mərre qole w ḥəs d kmo sowe d lə ḥzalle mede hawxa b ʕumrayye
xəd šqili u ḥəsaṯṯe bəṯr b šawṭo mašmaʕli ḥəs dəṯṯe bi makina kul kas mdamər
mu sababano am məštəriyayḏi b lalyo w b imomo zaydiwo lalyo b lalyo zaydiwo ḥatta maṭi l daraǧe mu qalabaləx haw qudannowo šuqanno ḥəs xəd i ʕade
i saʕa hul la traḥṣar bu lalyo anǧax ʕudinawo
čunki i muʕǧəzayḏan anǧax ʕam u qyoṯo du alaktrik kbədyowa w ʕam u ṭfoyo du alaktrik xəlṣowa
tloṯo arbʕo yawme b mor barṣawmo ʕam am maṣəṯone w a mfarǧonayḏan msaǧeli m xori noʕman kmo ḥəkkoyat
ʕam u šqolo du ḥəs mṯabatnowo qole w zməryoṯo stene
b lalyo naqqawoṯo mašmaʕnowo laḥ ḥaḏ̣irayḏan aq qole wa zməryoṯani kul d šəmʕiwo məfṣəḥiwo w zaydiwo
maʕlum yo b lalyo bu qayṭo u ḥəs kəzze ġalabe
məḏyaḏ ste nəhaye qaḏ̣a yo w kul kas harke b lalyo bu qayṭo kdoməx ʕal an nigore w bad durtoṯo
mu sababano hawirdor diḏan kul kas ʕal i gorayḏe yutawwo ʕam i kəflayḏe w mabramwo aʕne laf elayna w mṣanṭiwo u mede d kəmmo i makina 
ḥatta b imomo qəsm mu ʕulmo mšayliwo meni b lalyo ayko gduweno
lašan hənne ste ʕal u goranawo d saymi ḥarake
ya oṯən lu bayto d kətno aw l ǧiran du bayto d kətno
mlewoli ḥa šarit xuṣuṣi zməryoṯo ʕarabi d murde w muziq du dans
ġalabe dan naqqawoṯo ʕal u muklo futaḥnowo a zməryoṯo w u muzig du dans
w maʕlenawo u qadaḥ ʕal u šaraf
bi wasilaṯe qəsəm šutewo w huwanwo sarxoš qəsəm qamwo lu rqoḏo ḥatta maṭino l daraǧe d as sowe w aq qaše d maydi li makina w l uno d ubilan darbo l murde
ʕam aṯe kul kas mamnun we ham mkayfinawo w ham ʕudinawo
u ʕwodo d kumanno latwe šuġlo di katfo yaquro ʕəbara mu ṣənoṭo daḥ ḥəkkoyat w mu səǧolaṯṯe we u šuġlayḏan
bəṯr me d mkameli šuġli ʕam xori noʕman karəxno ʕal ġayr maḥkəyono d ḥəkkoyat
aḥna hawxa kul ḥa fayəš kubeli əšmo m dam maḥkəyone mbayne
kul kas kulewo ʕal ḥanna həndoke yaʕni ʕal ḥanna gunay
ʕal u ray d ʕumum dʕeli u ḥanna w məllile i qaḏ̣iye haṯe baṯe yo kubaʕno d maḥkət kmo ḥəkkoyat w msaǧannolən bi makina du ḥəs
u ḥanna awwəl naqqa lo mətyaqalle huwe omər balki m da b ḥanak kumarnole
maḥwilile i makina mašġiloli mašmaʕlile u mede d kətwo ba
kḥoyər mə ḥoyər i makina šrolo kəlla kməžġolo səryoyo
u ḥəs ste latyo nuxroye luwe u ḥəs du xori we
b ḥarake d ʕayəd diḏe omər yabo mqadəm i makinaṯe laf arke d ḥuzena mə šəkəl yo
uno haman mawfaqli u məqrofon w maḥətli qum feme
w u ḥannayḏan hulela qərren w bdele kzomər kurmanǧi
de omər mašmaʕli u mede d zməlli
darḥal mašmaʕli ḥəs diḏe
m ʕaynoṯe w mi ifade d sappoṯe kmibayanwo ki dawi ġalabe mamnun
huwe mamnun w uno mamnun w d kmaṣiṯi mamnun wayne
ḥaṣəl uno w u ḥanna hawina ḥawrone aḥunone
ayko duwenowo u ḥannayḏi ste huwe wo ṭamo
u ḥanna kfarzoyo yo hani kibe ḥṣar əšne nqile u baytayḏe l məḏyaḏ
kibe b arbʕi aw ḥamməš w arbʕi əšne
kefči yo zamoro yo šamošo yo maḥkəyono d šarrat yo
i ṣanʕayḏe latyo balli kule mede koṯe mene
bale d mšaylutulle gdomər təǧǧar no
ḥaqiqatan ste ksoyəm taǧara du ʕamro dag galde dal luze w d mən d əbʕutu
i naqqa d lə kmiwafəq bi taǧara kəmḥaləq ruḥe li qačaxčiye
kmamṭe mal qačaġ m suriya kəmšayəʕ l suriya ḥaṣəl yaman yo lə kyotu raḥa
hulan qarar d u ḥanna d maḥke w uno d šuqanno ḥəs diḏe li makina
u ḥannayḏi yatu ʕal u kursi mḥalaqle barko ʕal barko mədle li masbaḥayḏe i səməqto b iḏe i čappiye maḥətle i ǧġarayḏe b feme əšmo mʕamaṣle ʕaynoṯe w ḥəlle raḥuqo raḥuqo w bdele bi žġaliye
ġalabe rḥəmwoli i žġaliye du zlamano
i naqqa d maḥkewo ġalabe ǧəddi w yaquro we
lo ḥarwo bi xaṣraṯe w lo baṯe
hedi hedi hazwo qarʕe laq qəddam w laxalf
freḏo b freḏo makraxwo l masbaḥayḏe w b lebo karubo gurašwo u duxono d ǧġarayḏe
u ḥanna zəd maḥ ḥəkkoyat ubaʕwo d zomər w d šuqanno a zməryoṯo d gzomər li makina
kul d mkamalwo ḥəkkoye zumarwo zmərto ste
a zməryoṯayḏe kurmanǧi wayye
i naqqa d mašmaʕnowole ḥəs diḏe ġalabe busamwole
l ḥaqiqa ste basimo zumarwo
bəṯr mu ḥanna šqili u saloġ du šibe
kul kas šibe kumalle b məḏyaḏ bale uno klozəm d umanno u əšmayḏe di maʕmuḏiṯo šabo aġərman
ʕumri du šibe kibe ḥamši əšne
l aloho hulele yurxo hul d əmmət la bas
u aṣlayḏe ḥabsoyo yo
bi ʕito d mor barṣawmo huwe kmakrəx i tapske dak kallat
zlam ġalabe ḥanakči yo w kṭoʕən u ḥanak
i naqqa d ʕuǧaznowo mqafenowo u šibe
kmo naqqat uno w huwe w xori noʕman w šamšo ʕado yaʕni ʕabdullah onar azzano lak karme w law warze qariwe
w məblinawo u baṣro u laḥmayḏan w əzzanowo
u šibe mbašalwo u baṣro ʕal i nuro samwole kabab w aḥna əxlinawo
qaṭʕiyan luxalwo aʕmayna
mšaylinawole umarwo hawxa iš ṭaw kmuḥeno i darbo ʕal u kabab hawxa iš ṭaw kəmnaqeno ap parčayat kayise du baṣro
hano u šibe kəmmile ḥile lə kmisamwo aʕle
kul naqqa aḥna mazʕminawole lak karme
naqqa ḥḏo məllanle əmmina šibe haqqayəṣ kmaʕzminalux naqqa hat ste səmlan ʕazima mede
maḥətle at tarte iḏoṯayḏe ʕal at tarte ʕaynoṯayḏe w omər haṯe w lo mede
omər kətli zoġo balako smaqrono rabo taqino hani šato d ksamnole darmala fəde howe laǧanayxu w ema d əbʕutu bu amraṯxu yo omər ʕal aʕ ʕayne
u yawmawo mqafelan u šibe u šibayḏan kəlla foṯe qaləbto
mə xer - mšayelan omər ġalabe mnakfo no qumayxu
u zoġayḏi me d kətwe kayiwo lo karixo iḏi aʕle d nuḥannole
mu sababano u sozayḏi lo b amriti l aṯi b dukṯe
əmmina ġamo layto hul d nuyaḥle
fayət kmo yawme biya uno daʕənno l murde bəṯr naqqa ḥreto hawi lazəm d əzzino l məḏyaḏ awwəl d naḥətno mu otobus nafilo ʕayni ʕal u šibe marḥablan
deri yawmo ḥzelan ḥḏoḏe mawbeli l mor barṣawmo lašan d maḥke ḥəkkoye w d šuqanno ḥəs diḏe li makina
hul d mṯabatli mene i ḥəkkoye d zine wazira w badrxan mqarəm lišoni bu mamro
ham kəmʕaǧəl w ham komər xabre ġalabe nuxroye tərki w kurmanǧi w ham kəmḥaləq xabro lano w lano
huwenowo maǧbur b iḏi d maklenowo feme i naqqa d ṭurenowole sarbast fuyarwo bu mamro
umannowole lə mʕaǧlət umarwo bagəm d lə mʕaǧanno laybi maḥkeno naise mkamelan i ḥəkkoye
naqqa ḥreto mamṭelan u xabro ʕal u zoġo
omər u zoġo w lo mede kəlle kef kef diḏe yo
bi qalṯo ksoyəm taʕlim a kṯoṯo w kəmšayəl b kef dəṯxu
əmmina flan yawmo mḥayḏ̣ere
azzano u šibe omər ašər aṯti b murde yo d lo šuqanno mene musaʕada laybi daqno ṭafre du zoġo
deri yawmo azzano l gabe dlo xabro w bayne ḥḏoḏe uno w u xori əmmina iḏa d ḥuzena zoġo mede bi durtayḏe ya gmuḥenale čugan mede wayaxud kefo d msaqṭinale balki hawxa d oṯe qm u zoġo
azzano šamiʕinawo u abro ste d kətwe kayiwo
bi wasilaṯe ste gsamnowo u abro mʕayana w gdubenowole ad darmone ste b balaš
ʕabirina b darga d kətwa m qayse
mhalaxlana bi durto ḥzelan zoġo kəlle kmahzəm m qumayna
mḥelan kefo tarte buwe lə mṣafelan mede
kəmmət balki lu šibe məllele flan kas d oṯən hul d oṯe menux mahzəm
ʕal u ḥəs u šibe nafəq lu tarʕo
ʕarše me d latle b feme i žġaliyayḏe əšmo latwa faṣiḥ
omər l mən lu zoġo aṯutu əmmina lo aṯina li zəyarayḏux
omər mšayaʕli adyawma u zoġo l ḥabsəs
ʕabirina l lawġul yatiwina əšmo huli kmo darmone d kətwayye luzum lu abro d kətwe kayiwo w nafiqina ṭləblan xaṭər minayye aḥna bu tarʕo msəkle b druʕi omər mi ǧiha du zoġo lo saymət maraq
u yawmo d əzzux l murde gduṯeno l su otobus gnuḥannoluxyo w heš ste gnuḥalle
bi dʕartayḏi dat tarte kore l məḏyaḏ lazəmli šarit haman kṯuli maktub lu mʕalləm l ṣṭambəl laǧan u šarit
bəṯr b šabṯo aṯili tre šaritat m ṣṭambəl
deri yawmo azzino l məḏyaḏ huli xabro l kmo maḥkəyone ḥrene w mšayaʕli xabro l kfarze bəṯr u yusuf malke asmar w šabo goz
bəṯr b tre yawme aṯən ad daʕyayḏi
awwəl lalyo u gabro yaʕni gabro demər omər uno kubaʕno d maḥkeno i ḥəkkoyayḏi
w bdele maḥkilelan i ḥəkkoye daḥ ḥayyat šaʕuṯe
u gabro nəḥloyo yo anḥəl qriṯo me d məḏyaḏ yo
u zlamano kibe abre d tleṯi əšne
bəṯr mu gabro aṯyo i ṣira lu ʕaziz
ʕaziz orumveren məḏyoyo yo faqat b suriya fayəš
bu waxt du fransa d kətwe b suriya hawiwo ʕaskar lu fransa tamo ḥatta yaləf əšmo d fransawi
məžġelan əšmo fransawi ʕam ḥḏoḏe bi žġaliyayḏe kfoyət ġalabe xabre ʕarabi mu sabab d ʕayəš ġalabe əšne b suriya
bəṯr mu ʕaziz šamšo ʕado yaʕni ʕabdullah onar omər uno ste kətli ḥəkkoye kubaʕno d maḥkenolxuyo
u lalyawo l šamšo ʕado maʕzamlelan l gabe lu bayto w maḥkilelan i ḥəkkoyayḏe
šamšo ʕado šamošo swiʕo d mor barṣawmo yo
ḥəs diḏe ġalabe basimo yo ḥatta məllewolan kmo qole suryoye u lalyawo w msaǧliwoli bi makina
me d lo fayəšwoli šarit deri yawmo hawino maǧbur d suyanno aq qole du šamošo mu šarit di makina ḥatta d šuqanno ḥəs du yusuf malke asmar li makina
šamšo ʕado abri d ḥamməš w tleṯi əšne yo b məḏyaḏ hawi w məḏyoyo yo
i žġaliyayḏe tam d məḏyaḏ yo bale kfoyət xabre bi žġaliyayḏe oromoye me d koḏəʕ u lišono ʕatiqo səryoyo w xabre tərki
yusuf malke asmar ḥaqiqatan maḥkəyono zor yo
bale aḥ ḥəkkoyat d koḏəʕ u aṣlaṯṯe kurmanǧi yo
mu kurmanǧi kəmtarǧamme lu suryoyo w kmaḥkewolanne
mu sababano bi žġaliyayḏe kfoyət ġalabe xabre kurmanǧi
yusuf malke asmar kibe b əšti əšne kfarzoyo yo
xuṣuṣi aṯi mi qriṯo laǧan d maḥkelan čirokat čirokat m feme manqul yo
i naqqa d maḥkewo m lebe kule umarwo
xabro bəṯr u xabro ǧumla bəṯr i ǧumla xd u šiər qurewo
i naqqa d maḥkewo kurmanǧi heš zəd basəm w b ṭaʕmo maḥkewo
bi ḥəkkoye umarwo šarrat i naqqa d əṯyowa ṣira zumarwo ste
bale malasaf mu kurmanǧi lə msaǧeli mede mene anǧax lu suryoyo u mede d mtarǧamle msaǧeli
mu sababano baḥ ḥəkkoyatayḏe kito dəkoṯo d šarrat w d šiərat xalye
čunki u turǧomo dani lu suryoyo ṣaʕbo yo w klozəm waxt
šabo goz hano ste ʕam malke asmar aṯi m kfarze
huwe ste m ʕayni qriṯo yo kibe b ḥamši əšne bi žġaliyayḏe ste kfoyət ġalabe xabre kurmanǧi
bi natiǧe kḥuzetu am maḥkəyone daḥ ḥəkkoyayḏan i akṯariyaṯṯe kfarzoye ne
ġalabe karyo maḥkeli ʕal murde məḏyaḏ w aq qəryawoṯayḏa
heš kit ġalabe xuṣuṣat d mitaḥkən b ḥaq da dkoṯani bale uno b haqqayəṣ kmiktafeno
išallah dowe naṣib u yawmo mede d zayrutu a dkoṯani
muḥaqqaq zəd gduwalxu maʕlumat b ḥaq da dkoṯani
ya myaqro mʕalləm məḏyaḏ w aq qəryawoṯayḏa kulle knəṭrilxu bann arbaʕ ʕaynoṯo
hwawu amin u yawmo d əzzoxu l məḏyaḏ ʕal ak katfoṯo gməṭʕonutu
i naqqa d məǧġolutu suryoyo ʕam an noše da dkoṯani hala ʕam an noše daq qəryawoṯo m fṣiḥuṯaṯṯe ʕaynayye gdəmʕi
i naqqa d maḥkenowulle aʕlayxu w d umannowo zlam sowo w ažnabi kməǧġəl bu lišonaṯxu miʕaǧbiwo meni
əmmiwo aydarbo kəmmət hawxa mu sabab d hənnək ste kəḏʕi u lišonano b briṯo žġayni minayye w mann abnaṯṯe nošo lo kuḏaʕʕe w lə kməžġele
uʕdo hatu laǧanayye ham babo w ham aḥuno hatu
a kṯowe d gkəṯwutu bu lišono ṭuroyo l kulayna xaṭəra d lə kməṭʕoyo hul lu mawto gdowən
aloho mawrəx ʕumrayxu w mazəd u tamṯil dəṯxu
afandim bəṯr mi žġaliye dann ere da ḥmore d sleman maskobi gdumanno ʕal aʕ ʕeḏayḏan di ʕito das suryoye latyo mnasəb dowən b ḥa šarit faqaṭ mi maǧburiye gdumanno
fanṭiquṣṭi u rəššayəš bu lišono rasmi gmitamər fanṭiquṣṭi bayn u ʕulmo rəššayš
i məʕne du rəššayš kəṯyo mu ryošo dam maye
fuṭruṣ u šliḥo u yawmo d naḥito i ruḥo qadišo lat talmiḏe maʕmaḏle zəd m tloṯ alfo noše waṯani w simile mšiḥoye
u ʕulmo i naqqa d ḥzele i ʕuǧube di ruḥo qadišo mhaymanne w hawən mšiḥoye
šəmʕun faṭruṣ nafəlwo aʕle waḏ̣ifa rabṯo
i waḏ̣ifaṯe ste u tuʕmiḏo d haqqayəṣ noše we
ḥa b ḥa u tuʕmiḏo d tloṯ šaxṣat kmisəm taqdir ki d latyo hayyən
mu sababano šamʕən faṭruṣ mqadašle maye du tuʕmiḏo w ġəṭle bayn am maye mqadše parrat d ilono yaroqo gabayna sas səryoye kḥəšwina d kətwayye parrat d gawze yaroqe
w rəšle am maye mqadše ʕal u ʕulmawo kule w hawxa kulle b ḥḏo naqla mtaʕmiḏi w hawən mšiḥoye
šubḥan li ʕadaṯe bi ʕitayḏan bu yawmo du rəššayš u kuhno kmoyəd parrat yaroqe d ilono bəlxaṣṣa du gawzo w kġaṭṭe bam maye qadiše w bi ʕito kroyəṣ ʕal a mhayəmne
bi aṯnaṯe ste yaʕni i naqqa d k royəṣ am maye qadiše ʕal u ʕulmo komər i duʕaṯe
niṯe ruḥo qadišo nagen ʕal ḥaḏ ḥaḏ menxun
b məḏyaḏ u ʕedano ġalabe kətle qime w kram
kul kas bu yawmano bu zabuqo kroyəš maye ʕal u ḥreno
bəlxaṣṣa i ʕadaṯe bayn an naʕime marġub yo
i məʕne du rəššayš marke kətyo
ak kuhne w u ʕulmo qaroyo kqorən lu yawmano u mbarxano fanṭiquṣṭi bale lišono du ʕulmo ʕal u xabro du rəššayš heš ṭaw kkorəx
aṯina li zəlzaqoye i zəlzaqoye yaʕni u isoqo d moran mšiḥo li šmayo
i zəlzaqoye xabro d kmitəstaʕməl bayn u ʕulmo d kməžġəl ṭuroyo yo
zəlzaqoye kəṯyo mu sloqo
u isoqo d moran mšiḥo li šmayo ʕeḏo m da tmənyo ʕeḏe moronoye yo aʕ ʕeḏe moronoye yaʕni aʕ ʕeḏe d kətyne ʕayəd d moran yešuʕ mšiḥo tmənyo ne
u mawlodo yaʕni u ʕeḏo zʕuro u ʕmoḏo d moran ad dənḥe u ʕeḏo di qəmto u ʕedo rabo i sliquṯo i zəlzaqoye fanṭiquṣṭi u rəššayš u ʕeḏo d mṭale i maʕalto w u šaʕno
zəlzaqoye b tərki kmitamalla sallanǧak wayaxut ḥamak
kmiḥaləq ḥawlo ʕal fago d dawmo mede w bu rišayḏe d laltaḥ kmitaḥət dawšak mede w ḥa kyotu ʕal u dawšakano w ḥa ste m laltaḥ ktofək hano d kətyo bi hawa
hawxa ste bu ʕeḏo di zəlzaqoye yaʕni di sliqiṯo d moran li šmayo an naʕime b məḏyaḏ ksaymi zəlzaqoyat w hawxa kəzzən w oṯən bi hawa
u yawmawne səmli talafon l ḥawro me ḏiḏi mšayeli b kef diḏe
məllile aydarbo hat omər ġalabe kayiso no lbikoyo bi zəlzaqoye dan naʕimayḏi no
i naqqayo mʕamaṣli ʕaynoṯi w aṯyo i nəʕmuṯayḏi d məḏyaḏ l boli
bu šawṭawo abəʕno duweno b məḏyaḏ
duwenowo duwenowo b məḏyaḏ ste bale hayhat li nəʕmuṯayḏi aydarbo gdoʕannowo
i naqqayo aṯi l boli u xabrano ehu fugit irraparabile tampus
ġalabe myaqro prof dr h ritter
maṭino lu bayto b salame
bəṯr me d ṯnəḥno šabṯo adyawma gədəzzino l məḏyaḏ w laq qəryawoṯayḏa
i makina du šqolo du ḥəs koʕudo ġalabe šafiro w kšəqlo u ḥəs ṣafyo
u wolt darke maṯe w ʕəsri yo mʕayarli i makina l goran du woltano
harke i hawa fayiḥo bale ḥa d omər di doġriye i walaye yaʕni murde lo bale aq qaḏ̣awat waq qəryawoṯayḏa našife ne
bu maktubayḏi da tre m məḏyaḏ gdobenolxu maʕlumat ġalabe uʕdo haqqayəṣ bas yo
ġalabe kəmšayalno b kef dəṯxu
ġalabe myaqro prof ritter
šqili u maktubayḏux ġalabe hawino mamnun
adyawma daʕənno m məḏyaḏ w maq qəryawoṯo
əšto šaritat kulle mlalli 
me d lə fayəš aʕmi šarit adyawma daʕənno l murde
i makina koʕudo kayiso
fayəšno tam yarḥo d yawmoṯo b məḏyaḏ w baq qəryawoṯo
mu ḥemo w mu toz u mede d grəšli laybi maḥkenoluxyo
xuzi d l aṯət d uṯatwo gdowatwo ġalabe šapərza
kallat hič lo fayəš aʕmi
kətli niya d doʕanno naqla ḥreto lian mqafelan bi qriṯo d kfarze maḥkəyono mahər
uʕdo lo kallat fayəš w lo šarit
d qədrət mšayʕatli tloṯo aw arbʕo šaritat arbaʕmo aw azyad kallat ġalabe gdowe kayiso
li heviye du ǧuwabayḏux no
ʕal aq qəryawoṯo w ʕal i fəqriyaṯṯe i naqqa d oṯeno l ṣṭambəl gmaḥkenux
ʕam a šlomayḏi knošaqno iḏoṯayxu
ġalabe myaqro prof dr h ritter
maṭili noṭat tloṯo šaritat w u maktubaṯxu hawino ġalabe mamnun
kḥozeno u lešonaṯxu u ṭuroyo bu taraqqi yo
adyawma gdəzzino naqla ḥreto l məḏyaḏ w aq qəryawoṯo mu sababano w maktubayḏi balki gmiʔaxər
aloho d ṣobe ġalabe gdowetu mamnun
ḥasyo ḥanna kəmšayəl b kef dəṯxu
bal me d kətyo əšmo raḥatsəz w lišone yaquro uʕdo laybe msaǧəl u mede d mərxu
bəṯr b kmo yawme ənšallah d miʕadəl i naqlayo gəmsaǧalno ḥəs diḏe
bay yawmani kohərgutu bu lišono ṭuroyo aw lo
ʕam u šlomayḏi knošaqno iḏoṯayxu fušu b šlomo
myaqro malfono
yawme d ʕruto nafəqli šuġlo laybi d uṯeno l gabayxu
aloho d ṣobe yawme d ḥamšo bəṯr m falge d yawmo gduṯeno nušaqno iḏayxu
myaqro mʕalləm
lazəmli i maǧmuʕa d huliwolxu
mu faḏ̣laṯxu mamṭawulla li kutupxane
ʕam u šlomayḏi
ʕeḏo brixo aʕlayxu w kul šato mʕayḏutulle b ṣəḥḥa w ʕafiya
fṣəḥno li mṯaytaṯxu d aṯutu b xer w salame
aloho d ṣobe yawme d ḥuššabo d gdoṯe bəṯr m falge d yawmo gduṯeno li zyaraṯxu
ʕam u šlomayḏi knušaqno iḏayxu
ġalabe myaqro malfono
šqili u maktub d mšayaʕxulli hawino ġalabe mamnun naqla ḥreto kmaškanno u faḏ̣laṯxu d laf eli
bi mxabara d səmxu w d gsaymutu m darbe l almanya zwənxu lebi
aloho madəmxu ubalxu ḥaye yarixe w basime
uno uʕdo ftəḥli muʕayanaxana harke b murde kʕuwadno sarbast
škur m aloho u šuġlo latyo ḥarbo
murde ač čato u ḥemayḏa lə kmitaḥməl
kəmmutu am maye d kučuk su lə kməsḥe bənne mu ʕaǧaq
xuzi am maye d lə kruḏ̣etu bənne huwanwo b murde
harke gabayna lo maye naḏ̣ife w lo čəpəl layt
naʕam kul bayto ḥšaw kətle gubo faqat kito ġalabe noše d latte lo gubo w lo maye di walaye yaʕni am maye d koṯən bab buweri mu ġurz
am maye dab buweri yawmo e yawmo lo koṯən
gabayna kito ham gubo d kətne am mayayḏe ǧamude w basime w ham am maye dab buweri
u yawmo d koṯən am maye dab buweri aloho mhawən aʕlayna w ʕal u ḥa d kit bu baytayḏe maye hawxa
i šawṯo kula w ḥa d latle maye khoǧəm lab bote d kətte maye kul ḥa tanagaye šarbo aw ṣaṭlo b iḏe krohəṭ lam maye
mu sababano aḥna du bayto latte raḥa mi ǧihaṯe
bi dukṯo d markeli i mʕayanaxana lo maye d gubo kit w ḥšaw lo maye dab buweri
tasisat dab buweri kito faqaṭ kul yawmo me d kḥoru mede bab buweri maye xd i ʕade lo kuṯeli
i naqla d klozəm kəmšayaʕno u ṣanəʕ l saǧ ǧiran kmamṭeli maye
xulaṣa kʕayšina dlo ləḏḏe
ʕam u šlomayḏi knušaqno iḏayxu
ps bu maktubano kəmšayaʕnolxu ṣuwar m d mṣawalli b ṣṭambəl bu gomanayḏi lo ḥarbo nafiqi
heš lawili fərsa d kuraxno mərde məḏyaḏ w aq qəryawoṯo ḥatta d gurašno ṣuwar
madam n aydarbo yo
besim uʕdo m məḏyaḏ abuna xori noman gmaḥkelan ḥəkkoye šəmdi mədyattan abuna hori noman bize bir hikyae anlataǧak
xori noʕman ḥa malko kətwole baxča kətwole tloṯo abne bi baxčayḏe kətwowa ilono ṭowo šafiro ḥawušo
kul šato huwewowa ḥa ḥawušo bu ilonawo uṯewo ṭayro w nutašwo u ḥawušawo u malko l uxalwole
i šato ḥreto məllele lu abro rabo omər nṭar u ḥawušo ḥatta d u ṭayro d l oṯe mobele
u abro azze d noṭalle lalyo daməx aṯi u ṭayro mobele u ḥawušo
me d hawi ṣafro u malko aṯi li baxča d oxəl u ḥawušo lə ḥzele
kumalle lu abro qay damixət lə qadər d obe ǧuwab
bəṯr b šato ham lu ilono ṭʕəlle ḥa ḥawušo
məlle lu abro da tre hat ste izux nṭar u ḥawušo ḥatta d lo oṯe u ṭayro mobele
bəṯr me d azze u abro da tre hawo ste daməx aṯi u ṭayro mobele u ḥawušo
i šato da tloṯ məlle lu abro naʕimo
hat ste izux nṭar u ḥawušo bale lowət xəd aḥunonux hani d lo nṭərre damixi mobele lu ṭayro
me d hawi lalyo u ṭalyo u abro lo daməx bal aṯi u ṭayro ḥatta d mobəl u ḥawušo huwe qimo maḥiso mədle u ḥawušo mobele
məlle omər me d mobele u abro naʕimo aṯi lu bayto rawəx ʕal i səstayḏe b lalyo azze bəṯr u ṭayro
lə malḥaqle u ṭayro bal maṭi l ḥḏo nawale ʕamuqto i səstayḏe baṭilo ḥatta d naḥət mi səsto mhalaxle
bi nawalayo ḥzele ḥa taʕlo
šḏele bəṯr u taʕlo ḥatta d musakle u taʕlo baṭəl msəkle lu abro du malko
me d msəkle u taʕlo u taʕlo ǧġil aʕme məllele
iḏa d lo qəṭlatli uno gmaḥwenolux darbo ḥatta d əzzux lu ḥawušux ḥozət aḥunonux
u abro du malko mwaʕadle ʕam u taʕlo lo qṭile
u taʕlo məlle lu abro du malko iḏa d maqəblət u mamrayḏi gmašənno aʕlux
bal larwal mu mamrayḏi lo saymət ḥarake
məllele gədəzzux lu dyarano u ʕloyo d kətyo lalʕəl minan
tamo kito bayto qamoyo d moṭatle ʕbar lu baytawo
kḥozət ḥa gawro zlam sowo kətle b iḏe qalyun kšote
itaw qum raġloṯe šayal mine ṭlab mene
hiye gdomallux i ġaye w maqṣad diḏux
bəṯr iḏa aṯi d sniqat ono ḥaḏ̣iro no sidux
azze u abro du malko rawəx ʕal i səstayḏe yasəq lu ṭuro ḥzele u baytawo qamoyo ʕabər
ḥzele u sowo yatiwo ʕal u dawšak u qalyun b iḏe kšote
yatu s raġloṯe ṭləble mene ḥatta d mašər aʕle
u sowo məllele abri gdəzzux lu bayto qamoyo d kḥozət bi qriṯo
tamo kile u ḥawušo w aḥunonux maṣre bu ḥabs
bas i naqla d əzzux ʕəbrət bu tarʕo qamoyo d durto lo ḥayrət mu xaṣrayo w mayo
ʕbar li odaye qamayto kḥozət klen a tloṯo ḥawuše d lu ṭayro məblile maḥte bu qafaṣ ʕal i maṣa tamo
mud la tloṯo ḥawuše ġalabe gəmhawri aʕlux
bas hat lo ḥayrət lo bi xaṣrayo w lo bayo lo bu yamino w lo bu semolo
iḏa d oṯe d ḥayrət hat ste gdowət yaṣiro xd ann aḥunonayḏux
azze u abro du malko ḥzele u baytawo d məllele ʕabər
mi xaṣrayo w mayo ḥzele noṭure knəṭri as sayfe b iḏayye abiʕi lu qaṭlayḏe maziʕiwole
u abro du malko ʕabər ḥzele a tloṯo ḥawuše ʕal i maṣa u ṭayro bu qafaṣ maṣro
azze d moyəd aḥ ḥawuše aṯəlle bas sayfe d maziʕile hiye mi zuḥṯo ḥəlle bəṯre
i naqla d ḥəlle bəṯre aṯənle ʕaṣro zbəṭṭe maḥatte bu ḥabs
bəṯr me d maḥatte bu ḥabs huwwalle xabro lu malko di dukṯayo kaṯi nošo bəṯr aḥ ḥawuše d mobelən msikilan yaṣire
u malko qrele lawo d zbiṭ yaṣiro mšayele mene
hat man hat w m ayko aṯət
məllele uno babi malko yo maḥatle li noṭuro du ḥawušo aṯi u ṭayro mobele ono ste mi nikfuṯo d babi rawəxno aṯino bəṯr u ḥawušo d mobannoleyo
məllele hat aydarbo qədrət məblət u ḥawušo mi dukṯaṯe diḏan
kfayšət harke yaṣiro aw balki i maḥkame ste d obo qarar lu qaṭlayḏux w ʕadəm diḏux
m bəṯr d maləmle aʕle i maḥkame huwwe qarar ḥatta d kito diyar mqabəl di walaye ste l mədde d yarḥo d lo tolele mi dukṯo gməqṭəl
w iḏa d tolele gdobile u ḥawušo w u ṭayro
u ṭayrano huwe i barṯo du malko wa
bəṯr me d maḥatte aʕle u ḥəkmano b ṣafro knofəq lu ṭuro hul ʕaṣriye kamṭalle
kul yawmo lə ktole tre ṭaʕne d ʕafro aw mo kefe
aṯi d koməl u yarḥo mqadamle lu waʕdayḏe li məddayḏe m bəṯr d ḥzele layt manfaʕa fayəš kṭoʕən ġamo kməḥzən
w kḏoʕəf u talyo ġalabe mu ġamo du qaṭlo
bu yawmawo u ḥaroyo aṯi u taʕlo side u taʕlawo d ḥzele bi nawale qamayto
kumalle aḥuno qay məftakrət aw ktolət ġamo
kumalle u malko maḥatle qumi u waʕdano ḥatta d tuleno u ṭuro mi dukṯayḏe w iḏa d lo tulenole hule amro bu qaṭlayḏi
u taʕlo məllele hal uno lo məllilux larwal mi mašwara du sowo lə mhalxət qay ḥəllux bəṯrux
məlle zayəʕno maz zaḥqat w maq qole danək an noṭure w ḥəlli bəṯri
məllele lo zayʕat ʕal aloho w bəṯr aʕli ono gəmdabanno u šuġlano qumux
azze u taʕlo ḥzele u malko daš šəšwone u malkawo daš šəšwone mʔamalle ʕal ʕumum d kətwo šəšwone bi arʕo aṯən bu lalyawo lu ṭurawo w nqəlle u ṭuro mi dukṯo
hawi ṣafro abre dum malko d kətwo msiko d šaməʕ i masale d hawyo u taʕlo d məlleleyo
ḥalan ṭləble d nofəq su malko d ḥoze mkamele ʕal qarar diḏe
me d u malko ḥzele u ṭuro azze mi dukṯo u maǧmaʕ di maḥkamayḏe huwwe qarar ḥatta d u malko d lo doʕər bu waʕd diḏe
u malko mʔamalle hulele a tloṯo ḥawuše w hulele ste u ṭayro
omər w hule ste ʕafu la tre aḥunonayḏe d kətwayye bu ḥabs
w bəṯr maslamlele u ṭayro u ṭayro hiya i barṯo du malko wa hulelən kul ḥa səsto rawixi d oṯən su babaṯṯe
rawixi d oṯən lu balad ste u abro du malko w a tre aḥunone w i barṯo du malko w a tloṯo hawuše aʕmayye
i naqla d nafiqi mi walayayo u taʕlo ste aṯi l qamuṯayye
u taʕlo məllele l abre du malko d oṯe d lo məblatli aʕmux kḥozət xṣara ḏ̣arar
ʕal aṯe l abre du malko mobele u taʕlo ste aʕme ḥatta d oṯən su babaṯṯe
aṯən bu ṭuro d latwe maye buwe ṣahən ḥzalle gubo bu ṭuro abiʕi d šotən latwo aʕmayye dawlo d molən maye
manḥatte abre du malko lu gubo maštele ann aḥunone w i barṯo du malko bəṯr me d štalle ṭralle b gawe du gubo w azzən
moballe i barṯo du malko w aṯən su babaṯṯe
u babaṯṯe me d ḥzele aṯən a tre abnayḏe amṭalle a tloṯo ḥawuše amṭalle i barṯo du malko aʕmayye mšayele ʕal u abrayḏe u naʕimo hal lə ḥzalxu mərrele lo
m bəṯr d mšayele menayye abəʕ d soyəm məštuṯo lu abrayḏe u rabo d mbarəx mohər i barṯo du malko aʕle
bu ḥalawo u taʕlo huwe ste barṯo wa hano azze su malko məllele
ya u malkayḏi hal lə kəmšaylət ʕal u abrayḏux u naʕimo
məlle kəmšayanno bas lo kuḏaʕno ayko yo
məlle uno gdumannolux ayko yo
iḏa kan d mʔamrət d mšayʕət aʕmi nošo uno gmaytenoluxyo
məllele bu amrayḏux ʕaskar ġalabe izux tayye
u taʕlo mobele aʕme arbʕi nafare d ʕaskar azzən riše du gubo
qralle lu abro du malko madʕalle aʕlayye mawfaqqe mu gubo
bəṯr me d mawfaqqe marwaxxe ʕal i səsto mamṭalle su babayḏe
u babo mšayele mene abri ayko wux hu l uʕdo
məllele ya u babayḏi u ḥal diḏi hano yo ʕam aḥunoni
uno azzino maxlṣili mu ḥabs w hənne aṯən ṭrallalli bu gubo
me d šaməʕ u babo u malko haṯe mene mʔamalle ḥatta d kul bayto d amṭən ṭaʕno d qayse maḥatte a tre abnayḏe ʕal aq qayse marfele nuro baq qayse məqḏile
w i barṯo du malko w u taʕlo ste d kətwe barṯo at tarte mhirile ʕal u abrayḏe u naʕimo
tarte qaṭune ḥzalle falqo d gweto mqatalle aʕle
hawi baynoṯayye ḥšomo bəġḏa
bdele kul ḥa mənne komər i gweto diḏi yo
bi ḥarayto mṣalaḥḥe ʕam ḥḏoḏe d əzzən su maymun d ḥokəm baynoṯayye b ʕadale
azzən maḥkilalle lu maymun i ḥəkkoyaṯṯe
šafir məlle bale hawuli i gweto ḥatta d ḥukamno baynoṯayxu u mede d kətyo b ʕadale
u maymun šqile i gweto simole tarte parčayat maḥatle ḥḏo bi mizən maf falqanək w i ḥreto maḥtole b ʕaršone b feme
mḥele mena fako rabo hayo i ḥreto hawyo xayəfto
hawxa mḥele mi yaqurto fako ḥreno i ḥreto xayifo w bu ḥalano axile i gweto kula
aq qaṭune ḥərre b ḥḏoḏe u maymun madʕalle məllelən i gweto u aġrayḏi yo w hatu izoxu b šlomo w sumu ṣulḥ ʕam ḥḏoḏe
i məʕna hawxa i ḥarayto d kul xusuma nadame yo w xṣara yo w ḏ̣arar yo iḏa ruḥani aw ǧəzdani
tre zlamat ǧiran kətwo ḥa zangin we ḥa faqiro we hano u zangin baxil ġalabe we
ḥa mal lalye damixo ḥoze bu ḥəlmayḏe ḥa malaxo naḥət mi šmayo komər
kṯaw u mal du taǧərano lašan u abro du faqiro məskenano
bu lalyawo u taǧər hawile barṯo u faqiro hawile abro
bəṯr me d šaməʕ u taǧərano u xabro du malaxo abəʕ d mbaṭəl u ḥəkəm d aloho
m ṣafro qayəm komalla li aṯto hawilan barṯo w lu ǧiran diḏan hawile abro
gdəzzino gdubenole kallat maṭmaʕnole w gšoqanno u abrayḏe mene
i aṯto kəmmole l mune gšəqlat yaʕni gšəqlatle mene
kumalla ḥzeli b ḥulmi ḥa komər
kṯaw u mal du taǧərano lašan u abro du faqirano
uno gšuqannole b kallat w bəṯr gqutannole ḥatta d lo yorəṯ u mal diḏi
i atṯo məllale hat lo kqədrət mbaṭlət u amro d aloho
u taǧərano lə mṣanaṭle ʕal i aṯto bale m ṣafro azzeyo su məskeno faqirawo məllele kəbʕeno d mzabnatli u abrano diḏux d hawi
u faqiro məlle lə ḥzeli nošo hul l uʕdo d mzaballe abne m diḏe
məllele hat faqiro məskeno hat šqalux kallat maṣrəf ʕal ruḥux w aloho gdubelux abne heš
u faqirawo huwe w i aṯto mšawarre b ḥḏoḏe maqballe huwwalle u abro lu taǧər
šqile ḥaq diḏe mo dinore
maytele u abro l side u taǧərawo abəʕ d quṭele i aṯto lo maqbela
bəṯr azze maytele sanduqo b zafto w qiro maḥatle u abro du məskeno l gawe du sanduqo maqlaḏle aʕle mḥalaqle bu baḥar
yawmo tre tloṯo u sanduqo ʕal am maye ʕal u baḥar kəzze
aš šalqat du baḥar gməblile nafəq b xaṣra ḥreto du baḥar
ḥa may yawme ḥa mṣaydono aṯi d mosək nune ḥzele u sanduqo komo ʕal am maye aṯoyo laf ele
bəṯr me d aṯi side mədle lu sanduqawo maḥatle san nunanək d msəkle
me d hawi ʕaṣriye mobele an nune w u sanduqo lu bayto
ftəḥḥe u sanduqo ḥzaalle kile kibe naʕime b gawe du sanduqo
mawfaqqe u naʕimawo mine huwwalle muklo ḥalwo mawrawwe
bəṯr me d yaru mədde d traḥar əšne fayəš sidayye xd u abro kuwele moro
knofəq huwe aʕme lu ṣaydo mu sabab u mṣaydono latwole abne heš fṣiḥ buwe huwe w i aṯto ġalabe
ḥa may yawmoṯo u taǧərano nafəq li taǧara law walayat d ḥeḏər u baḥar
aṯi l walayayo d kətyo u abro tamo hawi ḏ̣ayfo su mṣaydono
me d hawi ʕaṣriye u mṣaydono aṯi lu bayto w u abro aʕme
mqadammalle muklo lu taǧər axəlle
ḥəlle lu taǧər bu abro du mṣaydono hawile šubha aʕle
bəṯr kumalle u abrano diḏux m ayko yo məllele u abrano diḏi b gawe d sanduqo bu baḥar ḥzeli m mədde d ṭraḥṣar əšne huwe sidi yo
u taǧər aḏəʕ d u abro du faqirawo d zwəlleyo baṯe hawile šubha
bəṯr məftakalle ḥatta d šoqele mu mṣaydono b kallat w d mšayaʕle lu bayto d maqṭele
kumalle lu mṣaydono uno naʕime latli abne latli hal lə kubatliyo u abrano diḏux b kallat məllele lo
bəṯr me d mḥalaqle aʕle foṯo ġalabe ǧbir u mṣaydono huleleyo b kallat hule ḥaq diḏe
bəṯr me d zwəlle u taǧər mədle qalam w kaġad kṯule makub li aṯto kumalla hano u abro du məskeno yo hano d mḥalaqlan bu baḥar yo kile hul l uʕdo saġ
bal i naqla d oṯe lu bayto b lalyo d maʕabratle lu bayto taḥtoyo tamo d quṭlatle hul d uṯeno mu sabab d lo yorəṯ u mal diḏan
bəṯr me d hulele u maktub mədle maḥatle b ʕebe aṯi d oṯe li walaye du taǧər
naḥət u malaxo d aloho qamuṯe kumalle hat mən kit aʕmux
məllele kito aʕmi maktub məlle l ayko gdəzzux məlle lu taǧər diḏi lu rabayḏi mšayaʕleli si aṯto w kṯuleli u maktubano d ubenolayo
məlle hawli u maktub mofaqle u maktub hule lu malaxo
ḥəlle mi darbo d hayo d kətwa kṯuto buwe d qəṭlole mbadele i kṯawto komər awwəl d moṭe u abrano sidəx d mbarxət aʕle i barṯayḏi w saymatle məštuṯo rabṯo hul d uno uṯeno
bəṯr me d azzeyo maṭi li walaye mšayele ʕal u bayto du taǧər azze lu bayto mawfaqle u maktub hule li aṯto du taǧər
i aṯto du taǧər ḥzela u maktub du gawrayḏa qrela fahimole
bu yawmawo mʔamalla laz zamore d oṯən w d maḥti i məštuṯayḏe w bu lalyawo mbaraxla i barṯo aʕle
bəṯr me d mʕawəq u taǧər ʕaṣro yamwe bi taǧara daʕər lu bayto
qm i walayayḏe šumaʕwo ḥəs daz zamore daz zuṭoye
mšayele mən yo haṯe u zmorano w i fṣiḥuṯaṯe
mərralle i aṯtayḏux mbaraxla i barṯayḏux ʕal u ṭalyawo ʕal u xortawo d mšayaʕlux w haṯe i məštuṯayḏe yo
me d šaməʕ haṯe mu ġamo nafəl mi səsto qrif qḏole
šamiʕo i aṯto d aṯi u taǧər u gawrayḏa w nafəl w qrif qḏole i aṯto mu ġamo aṯyo lalʕəl mene w hayo ste mayiṯo tamo
fayəš u bayto du taǧər w i zanganayḏe kula fayišo lu abro du faqirawo u məskeno
w huwe w i barṯo du taǧər ʕayiši ʕam ḥḏoḏe bi fṣiḥuṯo rabṯo
besim tuerkisch dann ṭuroyo šəmdiye kadar dayrəlumr manasterinin tarihčesi w mar šmuelin kəssaǧa hayati anlatəldə šəmdiden tekrar abuna hori numan bize bir hikaye anltaǧak hul l uʕdo u tarix d mor gabriel w u ḥayat d mor šmuel mmaḥke uʕdo ste abuna xori noʕman gmaḥkelan ḥəkkoye
xori noʕman
kətwo w latwo štaw m aloho d bi šmayo latwo zuhoerer ḥaq
kətwo malko latwole naʕime bəṯr fayəš bu ġamo ġalabe ṭləble mṣalele ġalabe m aloho ḥatta d aloho d obele abro d məfṣəḥ buwe
aloho šaməʕ i ṣluṯayḏe hulele abro qrele əšme šahrzaman u babo əšme qamarzaman we
bəṯr me d hawi u abro w yaru hawi abre d šwaʕ əšne maḥatle bi madrase d yoləf
ḥa may yawme yatiwe u malko w i aṯto ʕal u muklo ʕal i ṣufro u abraṯṯe ste sidayye kməštaʕe
ḥzele bi arʕo freḏo ax daḥ ḥəmṣe mḥalqole l feme
w bu waxtawo aṯi ṭayro lu šubbak hule u ḥəs diḏe
u ṭalyo gaḥəx i naqqa d gaḥəx u babo qḥir məlle hano aʕli w ʕal i emo ggoḥəx abəʕ d quṭele
ʕam d kətwo ḥa bəlḥuḏe u ʕulmo aw wazirayḏe d kətwayye tamo ḥaḏ̣ire mərralle hano lə kfohəm m ayko kfohəm d goḥəx aʕlux qay qəṭlət u abrayḏux
maqnaʕʕe bi ṣurtaṯe ṭrele mene
u ṭayrawo məllele b lišone omər kit yawmo d emux w babux gmaḥti maye ʕal iḏux baṯe u abraṯṯe gaḥəx
m bəṯr maṯe mkamele i madrasayḏe hawi abre d ṯmonaḥṣar əšne u abraṯṯe bale bu šufro ġalabe šafiro we bu ʕulmo latwo šafər mene bu zabnayḏe
kətwo malko ḥreno b walaye d bəġḏəḏ əšme qudur we kətwole barṯo əšma səttəlbudur haṯe ste bi ḥzayto ġalabe šafərto wa alyaq mena latyo bi xəlqa a trani šafire layəq wayye
ḥa may yawme aǧ ǧən yatiwi s ḥḏoḏe kul ḥa maḥkele u mede d ḥzele
u malkaṯṯe komər mən ḥzalxu bu ʕulmo d kkərxitu hawxa
l ḥa maǧ ǧən məllele uno ya u malkayḏi bi xəlqa du ʕulmo kule šafər m šahrzaman u abro d qamarzaman lə ḥzeli
ḥreno qayəm m side omər hat kəmdaglət uno bi arʕo kula šafər m səttəlbudur i barṯo d qudur lə ḥzeli
nafəl baynoṯayye muǧadala qale qayimi l ḥḏoḏe
bi ḥarayto lu malkaṯṯe məllelən hate sidayna hayyən yo iḏa d rəḥmina kiban məfqina u ḥaq w baṭəl m ḥḏoḏe
məllelən izoxu mobelu ḥa mənayye su ḥreno w ḥzawu ayna šafər yo w itoxu marulli
mšawarre b ḥḏoḏe ayna məblina mərre maʕ qamayto ʕade yo an niše kəzzən sag gawre
azzən moballe i barṯo i kačke məbləlle li odaye d šahrzaman
bəṯr me d maʕəbrəlle li odayayḏe damixi a tre w maḥisənne qayimi
me d qayimi ḥzalle ḥḏoḏe kul ḥa mənayye məlle lu ḥawrayḏe hat mə ksaymət harke l mən aṯət sidi
bi ḥarayto u šahrzaman məllela l səttəlbudur omər hat latləx graḥyoṯo greʕe qm u tarʕayḏux nəṭore əmmo bele
e omər iḏa uno aṯino sidəx qraylən hawər aʕlayye iḏa d madʕarre aʕləx m šrolo uno aṯino sidəx
w iḏa lo uno d qureno la greʕayḏi d madʕarre aʕli hat aṯət sidi
hiya qrela nošo lə madʕalle aʕla
huwe bəṯr me d qrele əšmonayye bi gave madʕalle aʕle
mətyaqalla li kačke d hiya aṯyo side
bas kməftakri hal hano ḥulmo yo ani m šrolo yo
m bəṯr d ǧġili ġalabe ǧġaliye yarəxto hawi u lalyo fayət aʕlayye abiʕi d dəmxi
bas šqəlle m ḥḏoḏe waʕd soz ḥatta d ġer m ḥḏoḏe lə šəqli
mwaʕadle lu kurrəko šahrzaman məlle uno walaw fuyašno daʔəm hawxa dlo aṯto ġer menəx lo šuqanno w hiya ste hawxa hula soz aʕme d lo šəqlo ġer mene
kətwulle xuwaṣ mbadalle bax xuwaṣ ḥatta d əḏʕi ṣafro hal haṯe ḥulmo yo ani m šrolo yo
m bəṯr d mbadalle bax xuwaṣ dəṯṯe ʕam ḥḏoḏe damixi kul ḥa ʕal i qaryolayḏe
me d ṭawiʕi aṯən aǧ ǧənanək arbʕo šaxṣat maǧ ǧən mədde li qaryola d səttəlbudur ṭʕinəlle lə ṭralle d maḥiso
məfqəlle bu tarʕo amṭəlle li walaye du babo maʕəbrəlle li odayḏa d kətwa daməxto biya
me d hawi ṣafro maḥəsla l səttəlbudur kḥayro layt mede sida
maḥəsle šahrzaman kḥoyər layt kačke side
hawile fəkər ġalabe w kadar rabo ḥəzniye ġalabe kməftakər yawmo b yawmo
kḥoyər kila i xuṣayḏe b iḏe w diḏe b iḏa baṯe aḏəʕ d kətyo m šrolo u ḥulmaṯṯe w latyo ḥulmo b dugle
ṭʕəlle ġamo kḏ̣oʕəf yawmo b yawmo
u babo u malko qrelele kumalle ya u abrayḏi mən fəkər kit aʕmux hal kayiwo hat ani kətlux dard mede malliyo ḥatta d mkamannole
kumalle ya u babayḏi uno latli lo fəkər w lo kewo bal d ḥuzena bəṯr gdumannolux
m bəṯr d fayət mədde d tloṯ əšne aʕle u zʕuro kḏ̣oʕəf ġalabe w aḏəʕ ste d i kačke ste səttəlbudur ste ʕayni hiya ste bu ḥalawo yo
yasəq su babo kumalle ya u babayḏi kəbʕeno menux d ubatli məqdar d kallat ḥatta d əzzino kuraxno baw walayat w d maṯnaḥno u kewano diḏi d gurašno hawa yaʕni tabdil hawa
u babo məllele ya u abrayḏi mə klozəm d əzzux hat bəlḥuḏe uno masuli latli noše mʕawnone hat lazəm d fayšət harke bi mamlaxṯo w bəṯr mini gdowət malko
ḥzay bayn i walaye krax bayn u ahl diḏux bayn aq qariwe kito bnoṯo d wazire ġalabe kit təǧǧar ġalabe kit noše zangin ġalabe ayna ma bnoṯaṯṯe d əbʕət gmamṭenoluxyo
kumalle lo ya u babayḏi uno kəbʕeno d əzzino kuraxno w bəṯr me d uṯeno naqqa ḥreto duʕanno
me d u babo ḥəlle ḥzele manfaʕa layt mʔamalle hulele u mede d abəʕ lirat dahwo w i səstayḏe
w rawəx aʕla w naḥət mi walaye m su babo
ayna walaye d kəzze kəmšayəl hal u malko di walayaṯe ayna yo ḥatta bu šiyolo d maṭi mi walayayḏe d ṣṭambəl hul li walaye d bəġdəd
me d maṭi li walaye d bəġdəd mšayele komər i walayaṯe ayko yo w u malkayḏa man yo mərralle i walayaṯe bəġdəd yo w u malkayḏe ste qudur yo əšme
e məlle hal bi walayaṯe kayiwe noquṣe ḏ̣aʕif d owən maḥteǧ l ḥəkmatiye layto bi walayaṯe
mu sabab d uno ḥakimo no kul ʕəlle kul kewo kibi manəḥno
bəṯr d məlle d šamiḏi hawxa u ahl di walaye d kətyo hakimo hano fṣiḥi ġalabe w mašmaʕʕe u malko huwwalle xabro innu kile aṯi ḥakimo ḥaṯo li walaye kəmwaʕəd d maṯnəḥ kul kayiwe kul ʕəlle d huwelən
hano bəṯr me d fayət mədde d šabṯo bi walaye šqilele darmone maḥtile bi čanṭayḏe aʕme w mḥele baš šuqone di walaye kəmhawər komər uno ḥakimo no kul man d kətle kayiwo d kətle nošo ḏ̣aʕif uno gmaḥənnole
fayət qm u quṣro du malko kmaʕle ḥəs diḏe ḥatta d u malko šaməʕ ḥəs diḏe
bəṯr me d šaməʕ u malko mərralle law wazirayḏe ya u malkayḏan i barṯayḏux kayuto haqqayəṣ
hal lə kəmšayləʕ aʕla kile kaṯi ḥakimo ḥaṯo li walayaṯe
məllelən uno aḥ ḥakime du balad kulle amṭalli ʕal i barṯayḏi w manfaʕa lo hawila hano ste lə gqodər d suyamla mede
e mərralle walaw lə kqodər bas ṭrayle ṭro oṯe hano ste balki aloho bi waṣṭayḏe ʕal iḏe ubela šafa
d mərralle hawxa mšayaʕle bəṯre maytele lu ḥuḏ̣ur diḏe kumalle hat mayko hat mə ḥəkmatiye kətlux
kumalle uno m balad raḥuqo aṯino uno ḥakimo no kul kewo kul ʕəlle d howe lu ənsan uno kibi manəḥnola
məllele kətli uno barṯo kayuto hal kqədrət maniḥatla
məlle naʕam iḏa d ḥuzenola samna məʕayana
iḏa d ʕaqəl diḏi qoṭəʕ mena gdubenolux xabro ḥatta gmanəḥno aw lə gmanəḥnola
mʔamalle lu malko ʕal ḥa ma greʕe məlle zux mawbəl u ḥakimano li odaye di barṯayḏi
kila daməxto kayuto maḥwile ṭro ḥuzela kušafla samla məʕayana w ṭro uṯe larke
bəṯr me d azzeyo u ḥakimano azze li odaye di kačke ḥəlle ḥzele kila daməxto
nafas kiba w ʕayna sxire lə kqədro d məǧġolo
ḥəlle ʕal iḏa ste kile i xuṣayḏe b ṣawʕa aḏəʕla d hiya yo
m bəṯr d ḥəzyole aḏəʕ u ġamayḏa w aḏəʕ u kewayḏe kule m fəkər yo ġamo yo mede ḥreno layt
ʕal aṯe daʕər su malko su babayḏa kumalle ya u malkayḏi iḏa d mʔamrət uno kibi manəḥnola
bas bu ṣarṭano d nošo lə mqadəm li odayḏa masafa d falge d saʕa d nošo d lo oṯe abadan mqadəm hul mədde d tloṯo yawme
m bəṯr a tloṯo yawme d aloho roḏ̣e gdəṯyo hiya b raġla sidux w gḥuzatla kila ṯniḥo
me d məlle hawxa u malko fṣiḥ ġalabe məllele hat u mede d əbʕət hawxa gdowe
mʔamalle ḥatta d nošo d lə mqadəm li odayḏe masafa d falge d saʕa
m bəṯr d mraxaṣle azzeyo u zʕurano azze ʕabər li odaye di kačke sxəlle u tarʕo qum ruḥe w yatu məftakalle aydarbo maqnaʕla w aydarbo mašmaʕla ḥatta d u kewayḏa d xoyəf
ḥəlle kməǧġəl aʕma ʕayna sxire
bu zor d kmarmšo aḥ ḥarakat diḏa d krəmšo
maḥatle feme b aḏna w mhawalle aʕla w komər ya səttəlbudur qum ftaḥ ʕaynəx uno šahrzaman no uno aḏəʕno d hat ste kayuto hat bu ġamo w bi ḥəzniye w aṯino ḥatta d maṯnaḥnolux
uno hawo d b lalyo ḥzelan ḥḏoḏe uno w hat
uno w hat mbadelan bax xuwaṣ ḥatta mwaʕadlan ʕam ḥḏoḏe d lo šəqlina noše nuxroye
uno ste bu šəklano ʕaynan u fəkər ġləbleli kayuli w aṯino uʕdo sidəx ḥatta d fətḥət ʕaynəx d qaymət w ḥozət kaṯino laf eləx
kul waqət mašmaʕwola u qolano wa əlla bəṯr me d šamiʕo tloṯ dann arbaʕ kore u qolano b aḏnoṯa maḥəsla l leba w daʕər u admayḏa aʕla w məftakalla d hano mede šrolo yo
u fəkər diḏa u kewayḏa ste ʕal aṯe wa
bəṯr m d ftəḥla ʕayna ḥəlla buwe ḥəlla buwe ḥzela i ṣurtayḏe aḏiʕole
m bəṯr d ftəḥla ʕayna ftiḥ lišona
hulela muklo w štoyo w maye aṯyo i quwayḏa əšmo aʕla bu yawmo qamoyo
u yawmo da tre ste əšmo axila ham daʕiro i quwayḏa aʕla u yawmo da tloṯo qayimo ʕal raġla nayəḥla
m bəṯr d nayəḥla qayimo yatiwo hiya w šahrzaman a tre s ḥḏoḏe w bdalle gməǧġoli ʕal u mede d ḥzalle w ʕal u ḥulmaṯṯe w ʕal u mede d aṯi b rišayye
w aydarbo u fəkər ġlibole w kayula w aydarbo mbadalle bax xuwaṣ w aydarbo huwe aṯi ṭrele u babo w i emo aṯi bəṯra u babo sowo ṭrele mene
ʕal aṯe mkamalkke a tloṯo yawmaṯṯe ba ǧġaliyatani
m bəṯr d kamili tloṯo yawme bu yawmo dann arbʕo ftəḥle u tarʕo šahrzaman mədle b iḏe di kačke w aṯən su malko u babayḏa
u malko u babayḏa me d ḥəzyole aṯayto side qayəm l qamuṯe du ḥakimo w diḏa nšəqle bayne ʕaynayye w fṣiḥ ġalabe bənne maqlbile bi fṣiḥuṯo mətwile ʕal u kursi di mamlaxṯo side
bəṯr maləmle u məǧləs diḏe mšawalle bənne məllelən u ḥakimano səmle aʕmayna ṭowuṯo rabṯo maṯnaḥle i barṯayḏi
w ġalabe ḥakime lo qadiri d maṯnḥila huwe maṯnḥole
mən hadiye ubinale lu zlamano ḥatta d mʕawdina d mawfena i ṭowuṯayḏe
u məǧləs diḏe kul ḥa məllelən mede
ḥa omər sume waziro bi mamlaxtayḏux ḥreno omər sume u abro du bayto du baytayḏux ḥreno məlle hawle qəryawoṯo dahwo w semo sume zangin ḥreno məlle sume rišo daḥ ḥakime bi mamlaxṯayḏux
bas kətwo ḥa sowo baynoṯayye məllele ya u malkayḏi iḏa d rəḥmət u zlamano d səmle i ṭowuṯaṯe aʕmux m darbe d saymatle waziro aw d saymatle abro aw d saymatle rayyəs li mamlaxṯayḏux hawle i barṯaṯe diḏux d maṯnḥole hawleyo luwe gdowe u ḥaṯnayḏux w mə d əbʕət kile diḏux
kowe u abrayḏux ste w kowe ste ḥakimo ste w kowe rišo w rayyəs di ʕaskar ste kowe mən d əbʕət
me d šaməʕ u malko u xabrano šqile u qarar di barṯayḏe d nayəḥla w u qarar du kurrəko hal raḏ̣ye hatu bu medano d komər
mərralle naʕam iḏa d mʔamrət aḥna raḏ̣ye na
bəṯr kumarre toxu nšaqu iḏi maqbeli hulilxu l ḥḏoḏe
qayəm šahrzaman nšəqle iḏe du malko w i barṯo ste hawxa w mwaʕadle ḥatta d məhrənne aw mbarxənne ʕal ḥḏoḏe
m bəṯr d mwaʕadle haṯe maḥatte i məštuṯaṯṯe bu zmoro bu muklo bu kef bu ṣafa šawʕo yawme
m bəṯr aš šawʕo yawme d mkamalle u kef dəṯṯe qralle lu malla w mbarxənne ʕal ḥḏoḏe mhirənne ʕal ḥḏoḏe
maṭən lu mərad w lu maqṣad dəṯṯe
fayəš mədde d tloṯ əšne tamo su malko bu muklo w u štoyo bu kef w bu ṣafa huwe w i aṯtayḏe ʕam ḥḏoḏe
bəṯr aṯi u balad diḏe u babo w i emo l bole ṭʕəlle ġamo məftakalle ʕaǧaba w ḥal di emo w du babo aydarbo yo
mu sabab d sowe wayye lə fəšše qədriwo mdabriwo i mamlaxṯo ṭʕəlle ġamo ġalabe
ḥa may yawme aṯi lu bayto mkadər i aṯto kəmmole hal mən xer yo haṯe ya šahrzaman hawxa d gməftakrət
hal u muklayḏux aw i raḥayḏux aw i ṣəḥḥayḏux latyo xəd lebux
iḏa nuqṣaniye mede aṯi aʕlux aw l nošo mašmaʕlelux xabre lo basime malli ḥatta d umalle l babi gəmǧazele
huwe məllela lo layt mede hawxa bas aṯyo i mamlaxṯayḏi l boli w aṯi emi w babi l boli sowe wayye ʕaǧaba ḥal dəṯṯe aydarbo hawi mayiṯi aw fayiši w bu ġamo ne
uno harke mədde d tloṯ əšne fayəšno harke ʕal ʕaṯe mkadarno w lebi mle ġamo
kəmmole hal kəbʕət d əzzux su babux li mamlaxṯayḏux məlle e naʕam law babəx d mraxaṣwolan kəbʕeno d əzzino
məllale lə məftakrət axul štay hič lə mikadrət uno gdəmmalle l babi w gmaqnəʕalle gdəzzano išalla
bəṯr me d axəlle azzayo su babo məllale ya u babayḏi məfṣəḥ u ḥaṯnayḏux abre d malko yo zlam rabo yo ʕaqəl yo w aṣl yo
lo l zlam faqiro dlo aṣl huluxli
məllela ya i barṯayḏi abre d man yo ayna malko yo
məllale hano u abro du malko d ṣṭambəl yo u abro d qamarzaman yo u babo rabo yo huwe kḥokəm ʕal ġalabe dəkoṯo
e məlle mə kəbʕət uʕdo məlla kobəʕ d əzzeyo lu baytayḏe li mamlaxṯayḏe mu sabab d latle lo aḥunone w lo yoruṯe ġayr mene w u babo sowo yo ʕal aṯe kṭoləb menux ḥatta d mraxṣatle d əzze
məllela hal hat kəbʕət d əzzəx aʕme l balad raḥuqo d rəḥqət m eməx w m babəx
məllale naʕam walaw mən d howe lə kməfroqono mene kəbʕono d uno ste d əzzino aʕme bəṯr me d huwe aṯi bəṯri w maṯnaḥleli lo kowe d mxalfono u waʕd diḏi gəzzino aʕme
u babo məllela ya i barṯayḏi mahelulli yarḥo d yawmoṯo ḥatta d mḥayḏ̣anno u mede d kit lazəm aʕmayxu w gdəzzoxu b šlomo lu balad dəṯxu
aṯyo səttəlbudur kəmmole lu gawro məfṣəḥ l babi mraxaṣlelan bu mazlo d əzzano layt mumanaʕa abadan
bal m uʕdo hul l yarḥo gəmḥayḏ̣allan gdəzzano
ʕal aṯe šahrzaman fṣiḥ ġalabe muklo b fṣiḥuṯo koxəl huwe w i aṯto ʕam ḥḏoḏe ḥatta hul lu yarḥo
me d kaməl u yarḥo mḥayḏ̣allele lu babo lu ḥəmyonayḏe mḥayḏ̣allele arbʕi gamle maṭʕəne hulele ste arbʕi greʕe ste aʕme
hulele ste ḥṣar ǧuweri li barṯo aʕma maṭʕallela dahwo semo kallat ġalabe w hulela sawal ġalabe
mraxṣile məlle izoux b šlomo iḏa d oṯe d məsniqutu l mede ḥreno ayko d huwetu moḏeʕəlli
m bəṯr d ṭləbbe xaṭər nafiqi mi walaye du babayḏa mḥalle ʕal u darbo huwwe foṯayye l ṣṭambəl
wa əlla aṯən masafa d tloṯo yawme raḥiqi mi walaye du babayḏa ḥzalle margo dukṯo baxča maye gelo marʕa lu sawal dəṯṯe
tamo maḥatte ač čuwedər dəṯṯe ḥatta d məṯnoḥi
bu lalyawo me d maḥatte ač čuwedər dəṯṯə šahrzaman i naqqa d daməx u ʕulmo d damixi a greʕe w damixo səttəlbudur azze ʕabər lu čadər diḏa ḥatta d gonu mede mena
ḥəlle ḥzele kile kit b iḏa šayro d almas kmabrəq ax du kukwo
hano hiya ṭawəḥto daməxto mawfaqle m iḏa mədle
i naqqa d nafəq mu čadər diḏa w d u šayro mabhalle ġalabe
aṯi ṭayro naḥət mi šmayo mədle lu šayrawo w fayər w azze
i naqqa d fayər šahrzaman mədle lu sayfayḏe w azze bəṯr u ṭayro
u ṭayro masafa d sedo tre kmaḥət kəzze moṭele d moḥe u sayfo qoṭele kfoyər u ṭayro w bu ḥalano raḥəq u ṭayro mənayye ġalabe
hul ṣafro huwe kəzze bəṯr u ṭayro lə qadər d musakle
m bəṯr d lə ḥzele u ṭayro raḥəq mač čuwedər diḏe ste mwaʕadle ʕal ruḥe hul d lo ḥoze u šayro lo kowe d doʕər
hawi ṣafro i aṯto səttəlbudur maḥəsla kḥayro u šayro latyo b iḏa
bəṯr məftakalla mən masale yo azzayo lu čadər du gawro ste ḥəlla u gawro ste latyo mawǧud
aḏiʕo d ənno aṯi mədle lu šayro w l nošo aw l ṭayro mede lqəṭṭe u šayrawo mene w azze bəṯre d amṭele
hiya ste məftakalla ḥatta d a greʕe w u mal diḏa d lo mibarbəz aw noše nuxroye d l oṯe hoǧəm aʕlayye soyəm taʕadda aʕlayye
d lo mibarbəz u mal dəṯṯe ǧbiro lwəšla ǧule du gawro w mṣawalla ruḥa xdoṯe
mu sabab d šəbhiwo l ḥḏoḏe a tre
a greʕe i naqqa d ḥuzanwola d nəfqowa baynoṯayye ḥəšwiwola hiya hano u rabayḏan yo šahrzaman yo
l əḏʕiwo d hiya yo d lwəšla aǧ ǧulayḏe w mbadela ruḥa
bəṯr me d fayiši mədde d tloṯo yarḥe tamo lo daʕər aʕlayye šahrzaman bal huwe azze bəṯr u ṭayro
u ṭayrawo fayər maḥatle bayn i baxča d kətwo eba dawme ġalabe ʕabər l tamo li baxčayo w maḥatle u šayro b dukṯo manək di baxčayo
huwe šahrzaman me d ḥzele u ṭayro ʕabər li baxča azze bəṯre ḥəlle d kətla tarʕo li baxča sxiro maḥiḏo
mḥele bu tarʕo nafəq side u moro di baxča kumalle mən kəbʕət harke məllele uno ste zlam faqiro no kuraxnoli ʕal šuġlo mede
məllele mən šuġlo koṯe menux məlle uno ǧinanči no iḏa d mʔamrət kibi xudamno bi baxčaṯe
məllele iḏa d oṯe menux d xədmət gdubenoloyo xdama
maʕballe l gawe di baxča w šqilele rawšo w maro w bdele kmoḥe taḥt ad dawmanək di baxča kḥofər u ʕafro w kmaḥru as syoġone w kkorəx ʕal u šayro ḥatta d ḥoze ayko maḥatle lu ṭayrano
m bəṯr mdawamle mədde d šwaʕ əšne bu ḥalano
i aṯto fayišo hiya ste tamo bu margawo d maḥatwulle buwe tamo
kətwo qariwo lu margo walaye kətwole malko bi walayayo w i baxčaṯe ste du malko wa
maḥatte bi baxčayo laḥ ḥəyewən dəṯṯe rʕalle u gelo w ad dawme di baxča kula
lu malkawo mšayaʕlela xabro məlle u ḏ̣ayfo d foyəš yawmo tre tloṯo zoyəd layt
kəbʕeno d qaymitu mi baxčaṯe diḏi mu sabab d maḥrəwulxu w iḏa b ṭowuṯo d lo qaymitu gduṯeno bu zor gmaqəmnulxu
me d šamiʕo haṯe səttəlbudur məllale aḥna l ayko gdəzzano uʕdo harke maḥatlan u sawal diḏan aḥ ḥəyewən diḏan kroʕən harke w latlan dukṯo ḥreto d əzzanola kəbʕina d ubatlan ṣabər hul d ḥuzena šuġlayna mə gədhowe
huwe lə maqbele bəṯr me d lə maqbele məllale iḏa maqəblət w lo maqəblət aḥna lə gqaymina marke
hano u moro di baxča maləmle a greʕayḏe aṯən d həǧmi aʕlayye
hiya ste səttəlbudur mədla lu sayfayḏa l rumḥo rawixo ʕal i səstayḏa w ann arbʕi greʕayḏa aʕma rawixi nafiqi mqabəl dəṯṯe
bəṯr me d mqatalle m ṣafro ḥatta l falge d yawmo qale hawi baynoṯayye qale d admo wa əlla hǧəmme ʕal u malko liya w la greʕayḏa msəkke yaṣiro
bəṯr m d msəkke yaṣiro a greʕayḏe ste mbarbzi kul ḥa azze b xaṣra
hano moballe lu čadər dəṯṯe maḥatla bu čadər
bəṯr məllale uno lo qəṭlallux bal kəbʕono d obət waʕd aʕmi ḥatta d ṭuratlan harke hul d ḥuzena mə gədhowe m šuġlayna
u malko mwaʕadle məlle iḏa d oṯe d marfetulli lə gmamnaʕnulxu mi marʕa di baxčaṯe
hiya marfela bas l əḏʕiwo d kətyo aṯto ḥəšwiwola gawro mu sabab d aǧ ǧule du gawro aʕla wayye
m bəṯr d azze u malko lu bayto səmle muklo rabo ʕazime qrele liya w la greʕayḏa kulle li ʕazime
me d azzayo li ʕazime ḥəlle lu malko biya ṣurṭo šafərto xulqa ġalabe šafərto yo nafəl b lebe kətwole barṯo abəʕ d ubelayo samle u ḥaṯnayḏe
m bəṯr d mkamalle u muklo mšawalle bar rabe di walayayḏe hal mən saymina lu zlamano d kətyo hawxa ṭowo d kətyo gawro bi qale
mərralle ya u malkayḏan iḏa d rəḥmət hawle i barṯayḏux sume u ḥaṯnayḏux
m bəṯr d šaməʕ haṯe kumalle ya u abrayḏi hat m bəṯr d ḥzeli menux ṭowuṯo itux nšaq iḏi kətli barṯo gdubenoluxyo
haṯe l abiʕo d məḏʕo u ḥal diḏa qayimo ʕal uṣul nšəqla iḏe du malko hulela i barṯo mhirole aʕla
bəṯr me d mhəlle i barṯo aʕla midola amṭola bayn a greʕayḏa lu čadər diḏa maḥatlala layo ste čadər diḏa bašqa l ruḥa w hiya ste čadər
fayiši bu ḥalano mədde d yarḥo i barṯo du malkano ḥəlla hano latyo gawro hano latyo u uṣul di zawaǧiye ʕayəqla qḥiro
me d ḥzela səttəlbudur u fəkər diḏa ǧbiro b lalyo aṯyo sida məllala ya i ḥoṯayḏi uno ste xdoṯəx aṯto no bal kətwoli gawro ġalabe layəq w šafiro əšme šahrzaman we
aṯina larke maḥatlan bi baxčaṯe mqawəm aʕle bala azzeyo məḥaqqaq ʕal qariwo gdoṯe
me d aṯi gməṣyalle hat gdowət ʕle meni side w grəḥamləx zəd meni
iḏa d oṯe d əbʕət d fayšət sidayna w d mṣabrət hul d oṯe hat gdowət iš ṭaw meni side
w iḏa d oṯe d lo əbʕət ste kile babəx qariwo kəbʕət əzzəx s babəx
me d šamiʕo i barṯo du malko i ǧġaliyayḏa məllala madam hat kmaqəblət haṯe uno ste u ḥal diḏi ʕam diḏəx
bəṯr d fayiši šwaʕ əšne bu ḥalano šahrzaman a šwaʕ əšne kḥofər i baxčayo qumṯo korəx ʕal u šayro
me d kamili a šwaʕ əšne u ḥa yawmo ḥfəlle taḥte ḥḏo mad dawmanək di baxča ḥzele u šayrayḏe bu arʕayḏa ṭmiro bu ʕafro
me d ḥzele fṣiḥ ġalabe mədle u šayro maḥatle b ʕebe
w hawi ʕaṣriye aṯi more di baxča məllele ya u rabayḏi uno hani šwaʕ əšne kxudamno bi baxčayḏux mede menux lə šqili uʕdo ʕaǧəzno ġalabe w ʕayəfno w aṯi u baytayḏi l boli
kətli naʕime u moro d kəfle no kəbʕeno d mraxṣatli d əzzino ste si ʕaylayḏi
hano me d šaməʕ mene məllele zux b šlomo ya u abrayḏi
hani mədde d šwaʕ əšne xdəmluxli xədme ḥaq w b raṣṭiye ʕal aṯe izux
huwe nafəq mi baxča hule foṯe laf i dukṯo d kətwayye a greʕayḏe w i aṯto bi baxčayo sakən ʕamire
bəṯr me d aṯi ḥəlle ḥzele i waḏ̣ʕiye da greʕayḏe i waḏ̣ʕiye di aṯto mbadlo ʕal qamayto mġayro ač čuwedər dəṯṯe w hənne i waḏ̣ʕiye i qyafaṯṯe mġayro
ʕal aṯe l abəʕ d oṯe d oṯe baynoṯayye bal maḥatlele čadər ʕle minayye bu dyarawo d kətyo qariwo lənne
bəṯr me d maḥatle u čadərano kmaḥət bolo kḥoyər i aṯto kəla lwəšto ǧule d gawre knəfqo w gdəʕro w hiya kḥəkmo ʕal a greʕe
kḥəkmo ʕal a greʕe hawile fəkər d balki šqilala ḥa li aṯto w hawo u gawrayḏe yo
ʕal aṯe məftakalle d hoǧəm aʕlayye ḥatta d qoṭəl a greʕe w hiya w u gawro
bəṯr me d ḥzele u ḥalano mədde d šabṯo aw zoyəd mšayaʕlelən xabro məlle ḥayḏ̣eru ruḥayxu li qale mu sabab d uno kəbʕeno d huǧamno aʕlayxu
hiya bəṯr me d šqila u xabrayḏe l aḏiʕole bal məllalən la greʕayḏa ḥayḏeru ruḥayxu u zlamano kṭoləb mənayna qale
hano u admayḏe howe b qarʕe aḥna latlan mene xabro di qale bal aṯi ṣərf lašan i nayartiyayḏan
me d hawi ṯeni yawmo mḥayḏ̣arre ruḥayye li qale ḥatta d nəfqile
a greʕe kulle məstaḥfalle kul ḥad məlle uno laybi
iḏa u rabayḏan d lo nofəq l qamuṯayḏan layban nəfqinale
me d šamiʕo səttəlbudur u xabro da greʕe mʔaṯro ʕayəqla ṭləbla i səstayḏa mədla lu sayfo w l rumḥayḏa lwəšla aǧ ǧule du gawro d šahrzaman nafiqo l qamuṯe li qale
huwe ste naḥət mu dyarawo d kətyo tamo rawəx ʕal i səstayḏe bal qhiroyo ġalabe
bəṯr me d ḥzalle ḥḏoḏe naḥiti l ḥḏoḏe bas sayfe w ar rumḥe hul d hawi m ṣafro hul falge d yawmo
me d hawi falge d yawmo šahrzaman qḥir aydarbo kali qume bi qale u zlamano mḥele raġle taḥt u gawo di səsto hǧəmle aʕla maʕlele ḥəs diḏe məlle
uno d huweno šahrzaman u abro d qamarzaman šaxṣ xdoṯux d kole qumi bi qale w hǧəmle aʕla
haṯe me d šamiʕo əšme d šahrzaman ḥalan mahzamla m qume w ʕabiro lu čadər diḏe
bəṯr me d ʕabiro lu čadər daʕər huwe ste lu čadər diḏe
hawi ʕaṣriye b lalyo mšayaʕlale xabro kəmmole kəbʕono d oṯət sidayna lalyo ḥreno maʕazminalux sayminalux muklo d oṯət lu muklayḏan
huwe məlle uno aṯino ṣərf lašan i qale lu qaṭlaṯxu aydarbo hatu quretulli lu muklo
məllale i qale u qaṭlo u admo naqqa ḥreto baynoṯayna yo kul ema d əbʕət ḥaḏ̣ire na li qale bal hawxa ḥzelan munasəb bəṯr me d məlla hawxa maqbele
hawi ṯeni lalyo mḥayḏ̣alle ruḥe w aṯi lu muklo
bəṯr me d yatu ʕal i ṣufro mamṭilale maṯle mi naqla d kətwayye ʕam ḥḏoḏe d ḥzalle u ḥulmo w i naqla d aṯi su babayḏa w aydarbo aṯən maḥatte bi baxča w bəṯr me d azze u šayro aydarbo gniw w hiya d ǧbiro d lwəšla aǧ ǧulayḏe səmla a greʕe idara hul d aṯi bu ḥalano maḥkəlale i ḥkoyayḏa
huwe me d šaməʕ u maṯlano i ǧġaliyayḏa ḥalan aḏəʕ d kətyo i aṯto
tamo fayiši ǧġili a tre ʕam ḥḏoḏe aḏiʕi ḥḏoḏe huwe ste maḥkele ʕal u šayro hiye ste məllale i qaḏ̣iyayḏa i ḥkoyayḏa
bəṯr me d aḏəʕ mšayaʕle a greʕe mawtalle u čadər diḏe mu qarʕe du ṭurawo naḥət lu bayto fṣiḥi b ḥḏoḏe fṣiḥuṯo rabṯo
mofaqle u šayro m ʕebe hulelayo li aṯto bas a greʕe l aḏiʕi d huwe d aṯi
m bəṯr d fayiši yawmo tre tloṯo tamo məllale li aṯto ste ʕal i barṯo du malko d amṭəlaleyo aṯto ḥreto
huwe l abəʕ d roḏ̣e d maqbəl tarte niše d howən l ḥa gawro i idaraṯṯe ġalabe zaḥme yo
bal hiya maqnaʕla məllale uno mwaʕadli aʕma ḥatta i naqla d oṯət lazəm d rəḥmatla zəd meni ʕal aṯe maqəblole
bəṯr me d fayiši mədde d yarḥo ḥreno tamo šqile i raḥayḏe ṯniḥi ṭləbbe xaṭən mu malkawo more du margo huwwe foṯayye li walayayḏe
masafa d yawmo aw tre aw zəyudo maṭən ḥeḏ̣or i walaye
i naqla d maṭən ḥeḏ̣or i walaye ḥzele noše dawore d gduri d kənne u ahl di walaye mšayele hal u ḥal du malkaṯxu aydarbo yo u malkaṯxu kfoyəš ani lo
madʕalle ḥa mas sowanək d kətwe tamo daworo kboxe komər u malkayḏan msiko yo qayəm ḥa ma greʕe yatu ʕal u kursi šqile i mamlaxṯo mene
bal kətwole abro lu malko azze b briṯo w ṭawəʕ w lo kəḏʕina ayko fayəš
law d uṯewo hawo balki maxlaṣwolan mi zoriye m taʕadda du malkano
huwe məllele iḏa kan d oṯe u abro du malko hal gmaqblile u ahl di walaye məlle naʕam ʕam kul mamnuniye gmaqblile mu sabab ʕaǧizi mu ḥəkəm du malkano bayo d kətwe greʕo latyo ḥər
məllele hal u malko qamoyo kfoyəš saġ məlle naʕam huwe w i aṯto a tre kələn bu ḥabs msike w u greʕo yatiwo ʕal u taxt ʕal u kursi kḥokəm ʕal i walaye
me d məlle hawxa šahrzaman ġalabe qḥir w mʔaṯər baxi naḥiti ad damʕayḏe məlle uno u abro du malko no
hano u daworo me d šaməʕ i məlṯaṯe mene aṯi bayn i walaye kəmhawər komər kile u abro du malko aṯoyo nfaqu l qamuṯe″
me d šamiʕi u ahl di walayayo nafiqi rabe w naʕime l qamuṯe mawtalle b hayye rabṯo b kram rabo mawtalle msawyo li saraye
hano u malko d kətwe greʕo d msəkle i mamlaxṯo me d šaməʕ mahzamle
bəṯr me d mahzamle msəkke li ʕaskar li amniye msəkla ḥalan amṭalle w qṭəʕʕe qarʕe šnəqqe bi durto di saraye
me d yatu šahrzaman ʕal u kursi di mamlaxṯo mšayaʕle bəṯr u babo bəṯr i emo mawtalle lu ḥuḏ̣ur diḏe ḥzele nafili b ḥal ġalabe ḏ̣aʕif
u babo w i emo a tre samən bayo d kətwayye sowe
bəṯr me d maytalle lu ḥuḏ̣ur diḏe mʔamalle məblənne lu ḥəmmam masḥənne malwəšlelən ǧule naḏ̣ife maytalle mətwile ʕal i ṣufrayḏe lu muklo
i naqqa d qayimi mu muklo qayimi i emo u babo mədde li məsine dam maye d maḥti maye ʕal iḏe huwe gaḥəx tamo
bəṯr me d gaḥəx u babo məllele qay kogəḥxət ya u abrayḏi
məlle kəḏʕət u baḥsano diḏi u yawmo d kətwi naʕimo koṯe l bolux
i naqla d kətwux hat w emi yatiwe ʕal u muklo w d aṯino ʕabənno ḥa ṭayro hule ṣawt diḏe mu šubbak
uno gaḥəxno hat abiʕət d qəṭlatli ʕal ayo d gaḥəxno məllux aʕli gaḥəx
wəlḥal u ṭayrano hawxa məlleli u yawmawo omər kit yawmo d emux w babux gmaḥti maye ʕal iḏux
ʕal aṯe adyawma ste d ḥzeli hawxa d qayimitu d maḥtitu am maye ʕal iḏi aṯyo hayo l boli gaḥəxno
i emo u babo daʕiri lu kawn dəṯṯe qamoyo fṣiḥi bu abraṯṯe fṣiḥuṯo rabṯo
šahrzaman bəṯr me d yatu ʕal u kursi di mamlaxṯo u ʕulmo maṭəʕle w rḥəmle ḥkəmle ḥəkəm diḏe b ʕadale mədde d əšne ġalabe
hawile tre abne mi aṯto səttəlbudur abro w mi barṯo du malko ḥreno abro maḥatle əšme ḥa asʕad ḥa amǧad
bəṯr me d yariwi maḥtənne bam makatəb bam madarəs yalifi ʕəlm w hawən b tarbiye naḏ̣əfto qayimi xədmiwo u babo w i emaṯṯe
wa əlla me d maṭən lu ʕumro daḥ ḥamšaḥṣar əšne štaḥṣar bayo d kətwayye bi ḥzayto ġalabe layəq šafire i barṯo du malko u fəkər diḏa ḥaru aʕlayye
kəmmola l səttəlbudur uno an naʕimani diḏan ġalabe krəḥmanne mu sabab d šafire ne bi ḥzayto
bas kəbʕono menəx d maqəblət u mamrayḏi məllala mən yo
əmmo i naqla d oṯən mi madrase a tre abnayḏan uno gmaʕbrono u abrayḏəx bi odayḏi hat ste maʕbər diḏi li odayḏəx
iḏa kan d oṯe d lə mkamli u maqṣad diḏan gdəmmina lu babaṯṯe ḥatta d quṭelən
haṯe səttəlbudur lə raḏ̣yo bal yawmo tre tloṯo maqənʕola bu ḥalano
bəṯr me d qaniʕo haṯe ste ḥa may yawme aṯən a tre abnaṯṯe aṯən lu bayto qayimi l qamuṯayye maʕbarre kul ḥa mənayye li odayaṯṯe
me d ḥzalle lan naʕimani u fəkər dann ammoṯaṯṯe ḥariwo aʕlayye mahzamme m bayn iḏoṯayye ṭayiri bi arʕo
mi walaye d ṣṭambəl ṣafən b mawṣal
bi walaye d mawṣal ʕabiri a tre ʕam ḥḏoḏe
layt b iḏayye šuġlo ḥatta d məfqi i idara i ʕašaṯṯe bdalle kəmdagən bayto bayto w bad dukane
yawmo tre aw tloṯo aw yarḥo bu ḥalano kul yawmo kməfqi u laḥmaṯṯe
ḥa may yawme ḥa mənayye azze lu dukano d ḥa mah huḏoye ftəḥle iḏe qume ḥatta d ubele mede d mofəq i maʕašayḏe w i idarayḏe buwe
məlele abri hal lo koṯət aʕmi lu bayto d maswaʕnolux muklo
məllele naʕam iḏa d məblatli kuweno mamnun ḥatta d gawi d məmle muklo
məllele hal latlux nošo məlle naʕam kətli aḥuno
e məlle itux axul hat w gdubenolux muklo l aḥunux ste
m bəṯr d azzeyo aʕme ʕam u huḏoyo lu bayto maḥatlele muklo qume axile sawəʕ
bəṯr me d sawəʕ u huḏoyo maytele ṭəbbe d zafto w qiro mḥele b aḏnoṯe sxəlle aḏnoṯe
mədle lu droʕo du xortawo mḥalaqle b gubo ʕamuqo d laybe bahro d lo kšoməḥ ḥəs d nošo w lo nošo ste kəzze riše
bal kul ṣafro kul ʕaṣriye kəmḥalaqle u muklayḏe am mayayḏe w ṭrele tamo yaṣiro
u aḥuno ḥreno me d hawi ʕaṣriye aṯi lə ḥzele u aḥunayḏe fayəš gboxe aʕle
kəmwalwəl kmoḥe ʕal ṣadre komər aḥuni mvayəʕ
yawmo tre tloṯo bu ḥalano kboxe ʕal u aḥuno bu šuqo w ayko d kəmšayəl u aḥuno nošo lo kumalle ayko yo
fayət mədde d yarḥo huwe kul yawmo kboxe ʕal u aḥuno bu šuqo kmaʕle ḥəs diḏe
ḥa may yawme ḥa sowo xtiyar ḥzele u baxyayḏe u mayiro kayu lebe aʕle i naqqa d gboxe qrelele məlle
ya abro ʕal mə gboxət məllele aḥuni kətwoli w mvayəʕ lo koḏaʕno l ayko azze
məllele ayko mvayəʕ məlle uno w huwe aṯina lu šuqo huwe azzeyo lu dukano du šaxṣawo d kətyo mqabəl w bəṯr m tamo lə ḥzeli
u sowawo məllele abri aḥunux azzeyo gmoyəṯ gməqṭəl
bal gmašənno aʕlux šira iḏa d oṯe d šəmʕatli gmaxləṣət aḥ ḥaye d aḥunux
w əlla d oṯe d lo šəmʕatli aḥunux azze lo fayəš gḥuzatle
məllele mən yo omər u huḏoyano d kḥozət kul šato kətle ʕade kmosək ḥa naʕimo aw xort kmobele nuḥalle ʕal u qawro du babo d suyamle dabiḥa
w hano aḥunux ste muḥaqqaй side msiko yo
bas kətle dukṯo tliṯo nošo lo koḏəʕ bi arʕo
u ʕeḏayḏe u yawmo du dubḥayḏe falge du yarḥo yo mqadamle m uʕdo hul ḥamšaḥṣar yawme gmobəl aḥunux gnuḥalle
u yawmawo d kətyo mʕayno du ʕeḏayḏe kmaṭʕən kul mede d kətle mal zangane ṯarwe dahwo semo u sawal diḏe an naʕimayḏe u baytayḏe kule kmaṭʕalle kmobele l larwal mi walaye
u qawro du babo ste larwal mi walaye yo tamo knoḥər dubḥo w hul ʕaṣriye huwe w an naʕimayḏe ksaymi muklo kəxli šotən w me d hawi b lalyo ʕaṣriye kdəʕri lu baytaṯṯe
iḏa hat qadirət i naqla d nofəq mi walaye bi waṣṭa di ḥukume d mfatšət as sanduqayḏe aw u mede d kit aʕme balki məfqət aḥunux
w d lo aḥunux me d azzeyo riše du qawro du babo gnuḥalle tamo dubḥo
me d šaməʕ hano u xortano haṯe ḥalan azze w moḏaʕle i ḥukume du zabnawo w bi waṣṭa di ḥukume u yawmo d kətyo mʕayno falge du yarḥo d gnofəq u huḏoyo msəkke qm u tarʕo
u huḏoyano me d aṯi falge du yarḥo maṭʕalle u mede d kətwole kule w mofaqle u xortawo u aḥunayḏe maḥatle b gawe d sanduqo maṭʕalle ʕal ḥaywan w mofaqle ʕam u mal diḏe larwal mi walalye
me d aṯən qm u tarʕo di walaye du badan tamo ab bakčiye an nəṭure maklalle u huḏoyo mərralle kito manəʕ
məllelən uno ʕade kətli kul šato kəzzino mqadamno dubḥo ʕal u qawro d babi w haṯe ʕade ǧari yo aʕmi ʕal aṯe layt manəʕ laǧani
hənne mərralle mu ṭaraf du wali kito amro ḥatta d kolət harke hul d oṯən i amniye aw i maḥkame d obi amro
bəṯr me d maklalle aṯyo i maḥkame tamo maḥatte aṭ ṭaʕnayḏe kulle mfatašše baṭ ṭaʕnayḏe ḥzalle kile u xortawo u aḥunayḏe b gawe du sanduqo aḏnoṯe malye zafto w qiro d lo šoməʕ
u ḥal diḏe hawi ḏ̣aʕif ġalabe bayo d kətwe yaṣiro mədde d əšto yarḥe lə ḥzele bahro w lo ənsanat ubaʕwo d mofaqle ḥatta d nuḥalle tamo ʕal u qawro du babo
me d aḏiʕo i ḥukume buwe tamo msəkke u huḏoyawo w an nošayḏe huwənne li maḥkame
i maḥkam hula b ḥaq dəṯṯe iʕdam
bəṯr me d ʕdimənne qṭilənne li maḥkame mʔamalla ḥatta u bayto du huḏoyo u mal diḏe u dahwo u semayḏe i tarwayḏe i zanganayḏe kula d howən la tre xortinani
me d maslammanne yatiwi azzən yatiwi ʕal u bayto du huḏoyo w bdalle hənne ste bi raḥa w bu kef bu ṣafaṯṯe
wa əlla fayət mədde d šato u rabo di walayano mayəṯ
meqəm ʕade wa tamo kətyo ṭayro marfanwo u ḥa d uṯewo u ṭayrawo d kulewo ʕal riše huwe huwe wo ḥakəm di walayayo
bəṯr me d mayəṯ u ḥakəm u wali di walayayo marfalle u ṭayro barəm maḥatle ʕal qarʕe d asʕad yaʕni u aḥuno d amǧad
bəṯr me d maḥatle ḥərre mərre hano zlam nuxroyo yo lə kəḏʕina i emo u babo man yo lazəm hano tuletulle marfetu u ṭayro naqla ḥreto
bəṯr me d marfalle u ṭayro dat tarte naqlat w da tloṯ naqlat naqla ḥreto maḥatle ʕal qarʕe d asʕad
ʕal aṯe ar rišone di walaye mərre haṯe mu ṭaraf d aloho yo
bəṯr me d aloho raḏ̣i yaʕni tloṯ naqlat kmaḥət u ṭayro ʕal qarʕe lazəm huwe d howe ḥakəm aʕlayna
maḥatte asʕad ʕal u kursi di ḥakəmliye səmme ḥakəm wali aʕlayye
mdaballe i walayayo dəṯṯe ġalabe ṭowo w šafiro
u aḥunayḏe ste amǧad hawo ste mʕawanawole bu ḥəkəm
w hawən rḥime a tre ʕal u ahl di walayayo
bəṯr me d amṭannanne la tre ste niše tamo fayiši bi walayayo i mədde daḥ ḥayaṯṯe
w d uwetu basime
kətwo latwo heš ṭaw m aloho d bi šmayo latwo
kətwo ḥa zlam əšme šaṭər šuman
hano daʔəm bayn an naʕime məštaʕewo
ruḥamwo u təštəʕniyo dak kaʕbe maləmwole ak kaʕbe di qriṯo kula
ḥa yawmo azzeyo li ṣufro d ḥa d kətyo u rabo di qriṯo
hano u muxtar di qriṯo i ṣufrayḏe maḥatto wa ʕal i arʕo laf faqire lam məskene lann azole w aṯoye du darbo
huwe ste yatu ʕal i ṣufro d oxəl
bəṯr me d axile qrelele lu moro du bayto kumalle iḏa d umannolux mede d saymatle gmuleno sefux kaʕbe məllele mar
omər d əzzux si armaltayo d kətyo ǧiran diḏan kətla ṭaṣe d gunwatla w amṭatliyo məqqayəṣ d əbʕət gdubenolux kaʕbe məllele ṭrowe
bəṯr me d hawi ʕaṣriye azze šaṭər šuman lu bayto di armalto ʕabər lawġul lə ḥzela
bəṯr me d ʕabər kətla i ṭaṣayḏa maḥtowala ʕal i koro maḥwyowa bahro ax di lampa bahərto ubowa nuhro lu bayto kule
hiya me d damixo mədle li ṭaṣayḏa maḥatle ṭaṣe ḥreto d kšəbhola b dukṯa w nafəq bu tarʕo aṯi hule i ṭaṣe lu rabo di qriṯo
hawi ṣafro i armaltayo qayimo kḥayro i ṭaṣayḏa b dukṯa
bəṯr me d hawi lalyo kḥayro i ṭaṣe lə kmaḥwyo bahro baxyo hal l mane mobele i ṭaṣayḏi kəmmo
bəṯr me d mšayela qayṣ d mšayela nošo lo məllela
ḥa yawmo aṯyo ḥzela ʕal i goro kile šaṭər šuman kməštaʕe bak kaʕbe
məllale abri kəḏʕono krəḥmət ak kaʕbe uno kətwoli ṭaṣe mvayʕo iḏa d məfqət i ṭaṣayḏi gduballux məqqayəṣ d rəḥmət kaʕbe
məllela ḥoṯo iḏa d obatli mo kaʕbe uno i ṭaṣayḏəx gdamṭenoləxyo adlalyo
mwaʕadla aʕme d ubole ak kaʕbe
bəṯr me d mwaʕadla aʕme azze b lalyo lu muklo d oxəl su rabo di qriṯo ʕal i ṣufrayḏe
ḥzele i ṭaṣe kila lawġul maḥtole bi odaye lawġul w kmaḥwyo bahro lani d kətne yatiwe kulle
bəṯr me d ṭləble i ṭaṣe mu rabawo di qriṯo luleleyo məlle layt sidi ṭaṣe lə kubenola
me d hawi lalyo ham naqla ḥreto ʕabər lu bayto du muxtar u rabo di qriṯo
u rabo di qriṯo moṣele u ahl du baytayḏe ḥatta d maḥṣən at tarʕe d nošo d lo ʕobər mobəl i ṭaṣe mu sabab d aḏəʕ šaṭər šuman gdoṯe gonu i ṭaṣe mobela
huwe me d hawi lalyo damixi ṭawiʕi nafəq m lawġul mədle li ṭaṣe mahzamle
aṯi ḥalan huwole li armaltayo w daʕər lu baytayḏe
hawi ṣafro qayəm u rabo di qriṯo kḥoyər ṭaṣe layt aḏəʕ šaṭər šuman məblole
qrelele ṣafro məlle hat aʕli kqədrət kito ḥa harke ṣawoʕo bi qriṯayḏan bi walayayḏan əšme murad iḏa d qədrət d saymət buwe mede d maxaṣratle u mede d əbʕət gdubenolux
omər uno latli lazəm lo lu dahwo lo lu semo uno kətli lazəm l mo kaʕbe d ubatli am mo kaʕbayḏi u mede d əbʕət ksuyamno buwe
məllele lo mo kaʕbe d əbʕət maṯe gdubenolux
məlle naʕam mar mə kəbʕət ksuyamno buwe
məlle kəbʕeno d maxəṣratle xṣara d əzzux side w mǧarbatle w maxəṣratle məlle ṭrowe
azze šaṭər šuman su murad u ṣawoʕo komalle kətli gəglo lu ṣwoʕo kibux ṣoʕatliyo bi danayḏux
məlle naʕam e məlle uno məqqayəṣ u ḥaq di gəglo məlle i gəglo ḥaq diḏa ḥamšo qurušat yo
məlle uno gdubenolux ʕaṣro w ṣoʕət i gəglayḏi omər ṭrowe
bəṯr aṯi šaṭər šuman šqilele ḥamməš rəṭle d ʕazlo w mabərmile ʕal i gorayḏe simile ḥḏo gəglo w mḥalqile ʕal katfe aṯi maḥwelele məlle uno haṯe yo u gəglayḏi
məlle haṯe latyo gəglo haṯe ġalabe
omər lo u qawl diḏan hawxa yo ʕam ḥḏoḏe lazəm d ṣoʕatla
mobele murad u ṣawoʕo məḥyole bi dano manšafla i danayḏe naqla ḥreto səmle dano ḥreto manšafla hayo ste
hawi ṯeni yawmo aṯi side naqla ḥreto lazəm d ṣoʕət i gəglo ham manšafla i danayo diḏe i ḥreto
ḥəlle latle xalaṣ mene maməṯle b ruḥe murad
hawi ṣafro məlle lu ahl diḏe iḏa d oṯe šaṭər šuman d mšayəl aʕli maru mayəṯ
me d hawi ṣafro šaṭər šuman mšayele ʕal murad i gəglayḏe ʕal katfe məlle ayko yo ʕammi murad mərre ašər kayule mayəṯ
e ayko yo i lašayḏe məlla kle lawġul
məlle ṭowo ʕas uno aydarbo marfeno ʕammi lazəm maḥatnole kafan w d əzzino aʕme li maqbara d maḥatne bu qawro w nuṭanno tamo ste w maslamne l ʕruto mu sabab d hawile taʕbo aʕmi ġalabe
u ahl diḏe u baytayḏe mərralle lo klozəm aḥna gməblinale li maqbara qurinale məlle lo uno kətle ḥaq aʕli ḥuquq aʕli lazəm d mobanne
bəṯr maḥattalle maye d masḥalle
azze hano amṭele ṭaʕno d salune maḥtile ʕal u tarʕo ḥatta d mašəġle w mšaḥalle am maye ġalabe
hawən samuṭe maye raṯuḥe
w mḥalaqle i šladayo du ʕammo d murad ʕal as salunanək w amṭele am maye šaḥine raṯəḥanək kkofəx aʕle
hano maməṯle b ruḥe lə kəmtane u admo kxoyər mi lašayḏe
šaṭər šuman msəkle gmaqlable li xaṣrayo w layo w hano lə kmaḥəs b ruḥe
bəṯr me d mkamele u təsḥiyayḏe maytele u kafan mkafalle maḥatle ste ʕal i naḥšo mədle w ṭʕəlle
məlle uno gmobanno quwanno ʕammi b iḏi mawbele li maqbara
bəṯr me d mawbele li maqbara tamo maḥatle b qubo ḥḏo d kətwa ftəḥto w nṭəlle u lalyawo
hawi ṯeni lalyo ḥeḏər falge d lalyo ḥəlle kile kaṯən tloṯo zlamat kilən ṭʕine kul ḥa xurǧke d lirat aṯən li maqbara ḥatta d fəlġənne ʕal ḥḏoḏe 
hani gməǧġoli l ḥḏoḏe kəmmi gədəzzano bayn aq qawre tamo kfəlġina ak kallatani d gnulan mi xazne du šulṭono kul ḥa i ḥəṣṣayḏe mən qayəṯle
me d šaməʕ šaṭər šuman hawxa azzeyo su tabut du ʕammo koḏəʕ saġ yo azze məllele omər iḏa d oṯe d lo maḥiṣət b ruḥux kaṯən aḥ ḥaramiyani gqəṭli uno ste w hat ste
bal qum itaw yatiwo w u kafan aʕlux u mede d məǧġanno haw ǧuwab diḏi ḥatta d maxəlṣina mu qaṭlo ste w u mede d gnuwwe ste foyəš lašanayna
məllele mar omər ḥur gdoṯən hani gyətwi gdəbʕi d fəlġi ak kallat uno gdumanno hat mən miṯo mqarrəs hat am miṯe kulle kul ḥa qoyaṯle ʕaṣro kallat hat mədlux ʕaṣro w ḥamšo ṭrowe i ḥəṣṣayḏux
hat mar uno lə kroḏ̣eno lo uno lo uno uno xəd kulle hani qərš d ubatli
bu ḥalano gəmǧadlina ʕam ḥḏoḏe w d ḥuzena aloho aydarbo gmaxlaṣlan maḥ ḥaramiyani
aṯən aḥ ḥaramiye li maqbara yatiwi qum qubo manək qaruto kəbʕi d fəlġi ak kallat
wa əlla kəmṣanṭi kuṯelən ḥəs m gawe di qubo
ḥa komər lu ḥreno komər yabo ono fləġli ak kallatani kulle ʕam am miṯe kul miṯo qayəṯle ʕaṣro kallat hat gdubenux i ḥəṣṣayḏux ṭruyo ʕabbasiye
u ḥreno gmadʕər aʕle komər lo uno lə kəbʕeno uno miṯo haṯo no lazəm d ubatli qərš ḥreno
u ḥreno gmadʕər aʕle komər e fləġili lo fayəš aʕmi ġer i ʕabbasiyaṯə lə fayəš šqilux i ḥəṣṣayḏux w izux
u hawo u ḥreno gmadʕər aʕle komər uno lə kroḏ̣eno
aḥ ḥaramiye kəmṣanṭi kšəmʕi u ḥəs dəṯṯe zayiʕi
bəṯr bu ḥalano mkararre i ǧġaliye ʕam ḥḏoḏe ġalabe naqlat\
naqla m ġafle šaṭər šuman mhawalle omər qayṣ d kit miṯe harke qumu laḥ ḥaramiyani məskinalle
i naqla d mərre hawxa aḥ ḥaramiye mahzamme ṭralle ak kallatanək ʕal i arʕo
bəṯr me d mahzamme šaṭər šuman w murad azzən mədde ak kallat malimənne aṯən lu bayto w fliġənne tamo ʕal ḥḏoḏe
w d huwetu saġ basime
kətwo w latwo šṭaw m aloho d bi šmayo latwo
kətwo zlam zangin more d mal w ṯarwe ġalabe əšme šex ḥasan u šexano ġalabe zangin we
ḥa may yawme azze w nafəq li taǧara
hawi d mʕawəq mədde d tloṯo yarḥe tamo
wa əlla kayule i naqla d kayule maytalle lu bayto
kətwole tloṯo abne kul d koṯe u kewayḏe kyoqər aʕle
bəṯr me d yaqər u kewo aʕle qrele lann abnayḏe lu ahl diḏe lan noše d kətwole mawṣele aw waṣiyat diḏe faqaṭ bəṯr bi waṣiyayḏe i ḥarayto omər
kətli tloṯo abne ḥa mann abnayḏi lə kyorəṯ u mal diḏi yaʕni latyo huwe abro
u lo mawḏaʕle ayne mənayye yo
bəṯr me d fayəš tloṯo yawme kayiwo mayəṯ u šex
hawi d tlalle qwərre mkamalle u ʕazayḏe
ann abne abiʕi d fəlġi nafili b ḥḏoḏe
kul ḥa d məlle hat lathat yəruṯo
u rabo umarwole lu naʕimo lathat yəruṯo u naʕimo umarwo lu ḥreno lathat yəruṯo
bu ḥalano nafəl nazaʕ baynoṯayye
bəṯr mu nazaʕano a tloṯo ṭləbbe d əzzən li šariʕa
ayko əzzan li šariʕa mərre l ḥḏoḏe
mərre kito mənayna masafa d yawmo raḥuqo šex ʕali kəmmi mašhur yo bu ʕəlm w koḏəʕ qoṭəʕ šarayəʕ w kit side ʕadale w layt side rumatiye
gdəzzano side ḥatta d qoṭəʕ i šariʕayḏan
mhalaxxae bu darbo
hənne azole bu darbo yatiwi b dukṯo ḥḏo d kətyo gelo yaroqo tamo muklo axəlle aw baṭili
bu ḥalano aṯi noše aʕlayye ḥzənne kilən yatiwe mšayalle mənayye mərre hal lə ḥzalxu noše fayote bu darbano
ḥa mənayye omər ašər ḥzelan bal i šaxṣiyayḏe bənnafs lə ḥəzyolan amma u fayoto d fayət rawixo ʕal gamlo we
u ḥreno omər u rawixo di gamlo aṯto wa w ṭʕənto b gawa wa
u ḥreno omər i gamlayḏa b ḥḏo ʕayno wa
me d mərre hawxa am more di gamlo di aṯtayo msikənne mərre hatu aḥ ḥaramiyayḏan hatu
hənne məḥtaradde əmmi yabo aḥna lə ḥzelan
bəṯr me d mərre hawxa əmmi madam lə ḥzalxu hatu m ayko kəḏʕitu i gamlo b ḥḏo ʕayno yo
w i aṯto ṭʕənto yo w rawəxto ʕal i gamlo wa m ayko kəḏʕitu
mərranne əmmi yabo i naqla d rawiʕo i gamlo w d naḥito i aṯto mena kəfəš yo i dawsayḏa u yuqrayḏa aḏiʕina
w i gamlo ste i naqqa d rəʕyowa mḥalqowa fema lu gelo mu sabab d kətwa b ḥḏo ʕayno mḥalqowa fema li xaṣrayo d kətwa ʕayna saġ
ṭrawu mənayye
a tloṯo šaxṣatani ann aḥunonani mhalaxxe masafa d yawmo aṯən s šex ʕali
bəṯr me d maṭən lu kon diḏe mšayalle bayn ak kowan ayna yo u čadər du šex
maḥwənanneyo maḥwənnanne u čadər du šex ʕabiri lu čadər diḏe dralle šlomo aʕle madʕalle aʕlayye b šayno w b šlomo
maḥwənanne dukṯo w yatiwi
i ʕade daš šex daʕ ʕarab qamayto ayna ḏ̣ayfo d oṯelən hul tloṯo yawmo lə kəmšayli mənayye ʕal mən aṯitu
me d fayiti a tloṯo yawme mšayele lu šex mənayye abri u ḥal dəṯxu u šuġlaṯxu u maqṣad dəṯxu mən yo d aṯitu larke
qayəm u rabo məllele ya u šex diḏi aṯina kətlan šariʕa uno w a tre aḥunonayḏi d aṯina l sidux ḥatta d qəṭʕət i šariʕayḏan baynoṯayna
məllelən maru mə šariʕa kətxu
məllele aḥna ann abne d šex ḥasan mašhur šex d kətyo rabo daʕ ʕarab 
babayna i naqla d kayule bi naqla di waṣiyayḏe bi aṯna di waṣiyayḏe məlle omər ḥa mann abnayḏe latle waraṯe bayn ann aḥunone
w kul ḥa mənayna komər lu ḥreno hat latlux waraṯe
ʕal aṯe bi dukṯayḏan bayn u ahl diḏan nošo lə qadər d qoṭəʕ i šariʕayḏan d oḏəʕ ayna mənayna latle waraṯe
ǧbirina ḥatta d aṯina sidux hat muǧib du ʕaql diḏux w du fəkər diḏux d qəṭʕət i šariʕaṯe baynoṯayna
omər šafiro abri bal klawu adlalyo l ṣafro gmaləmno u məǧləs w noše d howən ʕaql sowe d aṯi b rišayye am masayəlani w qəṭʕina baynoṯayxu i šariʕaṯxu
fayiši u lalyawo tamo hawi ṣafro
ṣafro maləmle u məǧləs diḏe kule
qayṣ d kətwo ḥa sowo ʕaql bayn aʕ ʕarab bayn ak kowan diḏe w yatiwi bu məǧləs bi šariʕa
aṯən a tloṯo aḥunonani mqadamme ḥatta d qəṭʕi i šariʕaṯṯe mərre i masalaṯṯe xəd naqla d mirole lu qamoyo i waṣiye du babaṯṯe d məlle ḥa mann abnayḏi latle waraṯe bu mal diḏi
u məǧləsawo qayṣ d məftakarre lo qadiri d əḏʕi ayna mənayye latle waraṯe
bəṯr me d qayəm u məǧləs kətle barṯo lu šex maktabliye ʕaql ġalabe šaṭər
hawi falge d yawmo azze məllale lu babo əmmo uno iḏa d ubatli amro ṣalaḥiye kqədrono d qəṭʕono i šariʕa da tloṯo aḥunonani
məllela ya barṯi uno u məǧləs kule lo qadirina d qəṭʕina i šariʕaṯṯe hat aydarbo kqədrət d qəṭʕət i šariʕaṯṯe
məllale ya babo hat maslamli i šariʕaṯṯe uno gəmṣafyalla iḏa d lo məfqono m baynoṯayye hawo d latle waraṯe d əḏʕət latno i barṯayḏux
məlle šafiro me d hawi falge d yawmo bəṯr mu muklo qrele la tloṯo aḥunonani məllelən
abri i šariʕaṯxu ṣafro lo fahimina mede mena bal gəmwakanno i barṯayḏi hiya gqəṭʕo i šariʕa baynoṯayxu
mərralle šafiro ya u šex diḏan
me d hawi falge d yawmo i barṯo du šex maʕabrila li odaye di šariʕa uṣulan tamo yatiwo w maytela a tloṯo abne du šex ste w mətwila bu ḥuḏ̣ur diḏa w ǧġilo aʕmayye
məllalən uno gdəmmanxu ḥəkkoye kəbʕono i ḥəkkoyaṯe diḏi hul d lə mšaylono mənayxu ḥa mənayxu d l ubeli ǧuwab bəṯr me d mšayeli mənayxu m ayna d mšaylono hawo ṭro obe u ǧuwab diḏi
mərre naʕam ṭrowe
əmmo kətwo ḥa šex kətwole aḥuno u šexano ġalabe zangin we w u aḥuno ste hawxa more d ʕašərto w d kowan w d ʕasekər rabe wayye
a tre šexawyani a tre aḥunonani amṭənanne niše ʕam ḥḏoḏe la tre
bi naqla d amṭalle an niše mwaʕadde ʕam ḥḏoḏe mərre ayna mənayna d huwele abro lu ḥreno d huwele barṯo gdubinaleyo layo w ayna d huwe le barṯo w lu ḥreno d huwele abro gdubinaleyo huwwe iḏayye l ḥḏoḏe mwaʕadde
bəṯr mu waʕdawo d hawi lu šex rabo hawile barṯo w lu šex naʕimo hawile abro
u šex rabo i zanganayḏe w i quwwayḏe zəd m du naʕimo wa
aydarbo d hawi an naʕimani yariwi ʕam ḥḏoḏe hawən kul ḥa abre d šwaʕ əšne bəṯr ma šwaʕ əšnani u šex naʕimo mayəṯ fayəš u abro yatumo
fayəš yatumo latle nošo d huwele moro
azze əšto yarḥe ste bu ḥalano i emo ste mayiṯo fayəš huwe bəlḥuḏe dlo nošo
ǧbir u ʕammo mobele side u mal diḏe ste u mede d kətwole mobele side maḥatle ruʕyo lu sawal diḏe
bi aṯna di ruʕyuṯaṯe i barṯo du šex ste i naqla d kəzzən lu ḥlowo aw d kowən more lu sawal hiya ste kəzzayo l tamo lu ḥlowo aʕmayye su abro du ʕammo
faqaṭ hiya w u abro du ʕammo ġalabe rḥəmme ḥḏoḏe w mwaʕadde ʕam ḥḏoḏe d ġer m ḥḏoḏe lə šəqli
uḏaʕwo ste u abro du ʕammo i naqqa d mayəṯ u babo məllele omər i nuxraytayḏux i barṯo d ʕammux yo w i naqla du mawto moṣele u aḥuno ste ḥatta d lo ḏ̣oləm u abrayḏe mwaʕadle aʕme
amma bəṯr me fayət u babayḏe u abro hawi ruʕyo w i barṯo kuṯalla ġer noše d kənne zangin
u babo nafəl ṭamaʕiye b lebe ḥatta d ubele i nuxrayto
fayət bu ḥalano hul d hawi kul ḥa abre d ḥamšaḥṣar əšne
me d hawən abre d ḥamšaḥṣar əšne aṯila ḥa taǧər d kətwe zangin ġalabe li barṯo abəʕ d ṭulabla
bu waxtawo i naqqa du ṭlobayḏa l nošo moḏaʕʕe lu nuxroyo d ənnu kaṯən ṭəlbi i nuxraytayḏux
huwe aṯi su ʕammo məllele ya ʕammo hat mwaʕadlux i barṯayḏux aʕmi w mwaʕadlux ʕam babi w lo kowe d dəʕrət mu waʕd diḏux mu soz diḏux
lə kmaləqlux hat zlam šex šex rabo kəbʕeno d lə mbaṭlatli bu mal di arʕo
e məllele abri uno i barṯayḏi koṯe u taǧərano kṭulabla
zlam zangin ġalabe yo u mede d əbʕeno ste gdubeli
mqabəl diḏa law d ṭulabno mene dahwo ktoqəl mqabəl di barṯayḏi
hat aydarbo d howe šaxṣ faqiro məskeno hat
gmamṭenolux ḥḏo l goran diḏux w haṯe gdubinala ʕal oġur diḏa
e məllele ʕammo uno aydarbo d howe u braziyayḏux no zəd afraḏ̣ mawo no
š ṭaw luxat mu dahwo no
iḏa d šəmʕatli d lo ḏ̣əlmatli ṭowo w kayiso ksaymət
w ənkan d ḏ̣ulmatli ste aloho qadər yo d madʕər i ḏ̣ulmiyayo aʕli
məllela li nuxrayto i nuxrayto məllale əmmo məs saymono iḏa babi d ubeli ǧabriye laybi saymono w bu zor lo kowe ʕaybo yo w kminakfono
bal hul d oṯe meni ġer menux lo kowe d šəqlono
maṭmaʕle u šex lu taǧərano d aṯi hulele u məqdar d ṭləble kallat mene w mnayšalle i barṯo du šex
fayišo mədde d ḥamšo yarḥe əšto yarḥe ṭləbto i zʕurtaṯe
nahaye mḥayḏ̣arre u ḥal ḥatta d mḥawlila
kəmmalle i barṯo du šex la tloṯo aḥunone kšəmʕitu lo kəmmi naʕam kšəmʕina
kəmmo ḥur ṣaneṭu kit d mšaylono mənayxu suʔal ḥalan d ubitu u ǧuwab diḏi əmmi e
omər məllalən əmmo u taǧərano mḥayḏ̣alle ruḥe u muklo u štoyayḏe maḥatle i məštuṯayḏe li arʕo
hawi u yawmo di məštuṯo uṣulan amṭele gamle sawal baranat fare nḥəle bi məštuṯo
wa əlla moballe i kalo b lebe ənkan lo b leba
i kačke latwo b leba amma lə twəlla u xabro du babo w ǧbiro
naise bəṯr me d məbləlle mḥawləlle məbləllele lu konayḏe huwe ste u taǧərano u zanginano ste kmibayən huwe ste m ʕašərtayo we
qariwo li dukṯayḏe məbləlle w mhirəlle aʕle
i naqqa d mhirəlle uṣulan azzeyo huwe ste li odayayḏe ʕabər
i naqqa d ʕabər li odaye ḥzele i kačke ġalabe ḥəzənni
i naqqa d ḥəzyole ḥəzənni hawxa yatu omər ya flan kas qay hawxa ḥəzənni hat u uṣul di arʕo d briṯo latyo hawxa
yaʕni i naqqa d kowe məštuṯo u ḥaṯno i kalo u ahl kulle kowən fṣiḥoye hat šuġləx ʕal maqləb yo qay hawxa ḥəzzəni hat
iḏa lə kroḏ̣ət buno naqla ḥreto ġamo layt wa iḏa lo mən maqṣad d kətləx kəbʕeno d əmmatli kəbʕeno d əmmatli
əmmo ašər mən d əmmallux ašər mu rḏ̣oyo šafiro hat mi zangane zangin hat mi aṣale aṣil hat mi ṭowuṯo ṭowo hat walakən u lebo w i ḥubo nošo laybe maqəlla
ašər lebi ʕal u abro d ʕammi yo mu sababano lebi twiro yo w kəḏʕono annaqla i nahaye yo w uno awwalan abre d ʕammi yo ṯaniyan zlam faqiro ḏ̣limo yo
mə šəkəl d howe walaw faqiro yo faqaṭ i ḥubayḏe lə kqədrono mbadlalle w lə kqayro b lebi
u taǧərano mṣanaṭle ʕal ruḥe yawmo əmmo ḥəlle b ruḥe omər i aṯtaṯe iḏa kan uʕdo hawxa b foṯi kəmmoli ramḥəl ʕaǧaba d samno adna quṣuriye məqqa gqoyər leba meni
w bat tarte uno zlam zangin no kəṯyo b iḏi lo haṯe ste kibi amṭeno ḥreto ḥreto ḥreto tloṯ ḥrene arbaḥ ḥrene ste ġer maṯe
ašər lə gmaḥatno i ḥṭiṯaṯe b qḏoli w i ḥubayḏa lə gmaqənnola iš ṭaw me d obeno i rəxṣayḏa d əzzayo sarbast su nuxroyo layt
omər madʕalle aʕla lu taǧər məlle ya ḥurma iḏa uʕdo d ubenoləx dasṭur hal gəzzəx su abro d ʕamməx
əmmo hooo baʕ xuzzi saymatwo i kaysuṯaṯe aʕmi uʕdo d mraxṣatwoli gdəzzinowo su abro d ʕammi
omər kmaǧrət bu lalyano d əzzəx
əmmo mə šəkəl d howe hat d ubatli dasṭur gdəzzino
omər qayəm u taǧərawo hulela aǧ ǧulayḏa u mede d kətwola
məlle kila i xazanayḏəx mofaqləx ayna baxča d ǧule d kəbʕət hul d qədrət
u dahwayḏəx laǧanəx kila i qaṣa du dahwo w dak kallat ste qumux mofaqləx məqqayəṣ kəbʕət
w qum sarbast dlo nəkfuṯo dlo manəʕ əmtinaʕ abadan sarbast hat izəx su abro d ʕamməx
uno mwaʕadliləx w marfeliləx
hule u ṭalaq diḏa ste omər uno marfeliləx
məllale lu rabo əmmo ya zlam ya flan kas hat d owatwo b dukṯe du taǧərano
gdubatwo daṣtur di kačkayo hawxa bəṯr me d xaṣirət haqqayəṣ kallat aʕla
w hule u naqdayḏa mqabəl diḏa tqile dahwo w hulela haqqayəṣ ǧule w hulela haqqayəṣ dahwo w haqqayəṣ səmle kaysuṯo aʕma w hulela rəxṣa
hat gdubatwola rəxṣa w dasṭur
e gdubenowola dasṭur
omər bas mede gəmšayanno menəx hal i naqqa d hulela dasṭur d əzzayo su abro du ʕammo aṯi aʕma amṭole hul lu tarʕo aʕme ani lo
əmmo lo hulela dasṭur məlle nfaq sarbast hat hiya bəlḥuḏe azza
aaa omər demak səmle nuqṣaniye bi waḏ̣ifayḏe
lo d howewo u taǧərawo aṣil kayiso i naqqa d məllela hawxa lazəm d muyadwo u bahro ste quma maqəṯwo u bahro quma mhalaxwo aʕma
lalyo we aṯto yo mak koḏəʕ gqoyəṯ nošo biya ḥaramiye gdoṯe l qamuṯa aw xortin mede d oṯe l qamuṯa
namus yo lazəm d madwo u bahro l qamuṯa madwola amṭewola hul lu tarʕo du abro du ʕammo msalamwola lu abro du ʕammo w bəṯr duʕarwo i naqlayo səmwole aṣale
əmmo šafiro
əmmo ašər məllela zəx qayimo i kačke mədla u mede d abiʕo amma lə kmətyaqno aydarbo gdobe dasṭur diḏa u taǧərano
bəṯr me d xaṣər haqqayəṣ kallat xaṣər haqqayəṣ taʕbo haqqayəṣ sawal haqqayəṣ mi məštuṯayḏe li arʕo
hal nošo kobe i aṯto l nošo omər lə mətyaqalla
məlle kumannoləx sarbast hat abadan
madam i ḥubo du abro d ʕamməx lə kqayro w lə kəmbadlatli buwe lə kəmbadlatle buno izəx
omər ašər i kačke qayimo mədla laǧ ǧule u mede d abiʕo b zuḥṯo w mḥela i ṣʕunayḏa b raġla w nafiqo bu tarʕo di odaye du taǧər w yalla laf u abro du ʕammo
omər aydarbo d kətyo lalyo maṭro hawa səriye ṭino
i kačke latwa yaləfto d nəfqo l larwal w ab bahozat w lu talgo w lu pəzruk mḥalle b foṯa mvayaʕla u darbo
m darbe d əzzayo su abro du ʕammo
d əzza laf nfoqe d yawmo mḥela foṯa laf gnete d yawmo mvayaʕla u darbo
bu ḥalano omər mvayaʕla haw kəḏʕo l ayko kəzza
ḥəlla m ruḥqo kile kito əšmo d bahro hawxa b dukṯo
məlla məftakalla məlla ʕal baxti mvayʕono w hawi lalyo w quro w maṭro gqəflono taḥte d qatore kefe wayaxud as siġone mani
l aḥsan hama š ṭaw me d əzzino lu bahrawo w d ḥəzyono aloho aydarbo ksoyəm layt
gəzzino tamo ksaymono ltiǧa
omər i kačke azza l tamo i naqqa d azza kḥayro kila mʕarṯo w kile kito yuzbaši tamo w kətle ʕaṣro nafare aʕme
omər i naqqa d azzayo lu tarʕo ṭabiʕi ḥəzyəlle hənne m lawġul bahro yo ḥəzyəlle nafəq ḥa man nafare l qamuṯa mədle l droʕa maʕəbrole
omər i naqqa d maʕəbrole i kačke fayišo ġalabe maḥǧub zayiʕo
w mandamla məlla ḥur ham ṭreli u taǧərawo w ham ste lawyono bu naṣib du abro d ʕammi ʕaǧaba ḥal diḏi annaqqa mə gdowe
qaləb u rang diḏa zayiʕo
omər lu yuzbašiyawo qrelela məlle ḥoṯi təx larke təx larke
kuḏaʕno m dukṯo mede raḥəqto aṯət w qarəšləx təx qadəm li nuro
əmmo baʕ ema gmaǧryo faqərto d mqadmo kzayʕo
komalla lu yuzbaši ḥoṯi lo zayʕət aḥna ste noše namusli na mḥafəḏ̣ dann ahali du xalq di mamlake na abadan lə məftakrət
bas qadəm li nuro əšmo d šəḥalləx w d fəhmina i ġaye w maqṣad diḏəx w l mən aṯət harke w aydarbo hawyo i miṯaytayḏəx larke
bəṯr me d ḥzela i ǧġaliyayḏe basəmto w ḥəlla axlaqat diḏe naḏ̣ife mqadamla laf i nuro əšmo mšaḥalla aṯi ʕaql diḏa l riša
bəṯr u yuzbaši kəmšayela komər ya ḥoṯi aydarbo aṯət larke bu lalyano
kḥuzenoləx aṯṯo ġalabe šafərto w malwašto ǧule w dahwo aʕməx w ġalabe taǧhizat aʕməx kšəbhət l kalo
məllale ašər aḥuno mən d əmmallux
lo mšaylət ʕal u ḥal diḏi u ḥal diḏi i qəṣṣayḏi ġalabe rabṯo yo ġalabe lə kqədrono d mafhəmallux
məllela mafhəm u mərad diḏəx mən yo
kəmwaʕadnoləx gmalḥaqnoləx lu mərad diḏəx
məllale ašər uno i ḥəkkoyayḏi haṯe yo
maḥkelale ʕal i ḥəkkoyayḏa qamayto w ʕal i ḥəkkoyayḏa du taǧər w aydarbo leba laf abre du ʕammo yo
me d šaməʕ u yuzbašiyano u xabrano ḥalan b gawe mʔamalle ʕal tre man nafaranək məlle warox hatu gməblitu u bahrano ʕam i ḥurmaṯe w gəzzoxu b qamuṯa gmalḥqitulla hul lu tarʕo du abro du ʕammo gəmsalmitulla l abro du ʕammo dlo ḏ̣arar dlo taʕab w dlo kewo w gdutiṯu naqqa ḥreto larke sidi
i naqla d məlle hawxa i žənəkaṯe lə mətyaqalla aydarbo gdowe u ḥalano aydarbo gmarfalla bas mətfakalla məlla aloho qadər yo xud aydarbo maḥatle raḥme b lebe du taǧər hawxa ste maḥatle raḥme b lebe du yuzbašiyano
məllela omər hat šaḥəlləx məlla naʕam
kqədrət d mhalxət əmmo e kqədrono
kibəx d əzzəx aʕmayye e əmmo ašər kli kibi d əzzino faqaṭ iḏa d howe amniye
omər ya i ḥoṯayḏi hiš lo məftakrət adna nuqṣaniye quṣur d oṯe aʕləx aḥ ḥəmre d ḥaṣayye gdtuwannulle
kili kmawṣenulle sax salim gməbliləx su abro d ʕamməx
kəḏʕət u darbo ayko yo əmmo ašər d howe bahro gəḏʕono eh
maqəṯṯe u bahro nafiqi b qamuṯa a tre žandərma w hiya kəmhalxo bəṯrayye
maḥwelalən u šuqo i ǧaʕda ayko yo w msawyo məblila hul u tarʕo du abro du ʕammo
i naqqa d maṭyo qm u tarʕo du abro du ʕammo dəqla bu tarʕo
kile huwe damixo faqiro bad dardat diḏe qoləb l xaṣrayo w layo
lo kuṯele šamṯo i nuxraytayḏe šqilo mene lo fayəš koḏəʕ məs soyəm hal u ʕammo qoṭəl hal u taǧər qoṭəl hal məs soyəm aydarbo soyəm lo fayəš koḏəʕ
huwe bu ḥalano šamṯo lə kuṯele dəqla bu tarʕo
man yo hawo omər əmmo ya u abro d ʕammi ftaḥ u tarʕo ašər uno no
waḥ omər mə xer yo hawxa aṯət aydarbo aṯət təhzimo mahzamləx mə ḥawal diḏəx yo
əmmo ftaḥ u tarʕo uʕdo quro yo d əbʕrono lawġul w bəṯr gdəmmallux i qəṣṣayḏi
madʕalla foṯa laf u aḥuno di nave məllale əmmo flan kas hat d owatwo m darb u yuzbašiyawo gmarfatwo i žənəkayo hawxa
hiya w u dahwayḏa w at taǧhizatanək waǧ ǧulanək aʕma u ḥal w waḏ̣ʕiyayo aʕma gmarfatwola
omər e ya i barṯo du šex diḏi e ašər gmarfenowola
abadan lo kowe d umannowola mede faqaṭ mede nuqṣaniye səmle lu yuzbaši
əmmo mən e omər bəṯr me d ḥəzyole aṯto hawxa baṭəlto w u talgo ʕal i arʕo u quro u ṭinawo huwe kətwole luwe səsto w laʕ ʕaṣro nafarayḏe ste kul ḥa səsto
lazəm omər d marwaxwola ʕal i səsto w huwe d muḥewo b qamuṯa
m ayko maʕlum d howe inan ʕal an nafaranək d msalamle huwe i žənəkayo b iḏayye namus msalamle b iḏayye
nuqṣaniye səmle ġalabe omər lazəm huwe biḏḏat əzzewo w d mobewola marwaxwola ʕal i səsto maslamwola lu abro du ʕammo
əmmo šafiro
əmmo ʕabiro su abro du ʕammo w až žandarma daʕiri
maqəṯle u bahrayḏe haka kətwole nuro ṣoba mede maqiṯole
yatiwo i barṯo du ʕammo ste side omər məlle ġalabe ʕuǧbo ḥzeli aydarbo hawyo i masalaṯe ya barṯe d ʕammo
e əmmo mən d əmmallux i masalayḏi ašər hawxa hawyo bu ḥalano hawyo
w mhərrallan w ašər aṯi u taǧər ste bəṯr me d ḥzeleli kili ḥəzənni baxayto nahaye məlle madam hawxa yo w i ḥubo du abro d ʕamməx b lebəx yo w lə kqayro i ḥubayḏe w krəḥmatle zəd meni
uno gəmwaʕadnoləx lu abro d ʕamməx balaš
w ašər kḥozət kile kuleli u dahwano ak kallatani aǧ ǧulani məlle balki faqire hatu ṭro maṣraffe aʕləx w sumunxu ṭaxəm du bayto mratebu ruḥayxu
w ašər məlle aloho aʕməx w bu rəḏ̣ayḏe aṯyono
omər mu lebo bu rəḏ̣ayḏe aṯət əmmo e ašər bu rəḏ̣ayḏe aṯyono w ham nafəq aʕmi hul lu tarʕo ste w ašər aṯyono
əmmo u abro du ʕammo kali kali kali məftakalle b ruḥe məlle malava u zlamano u taǧərano lo kuḏaʕne w lo kuḏaʕli
w u mede d səmle u šuġlo rabano d səmle heš bi arʕo lo hawi
ənsan d mobele aṯto w d maṣraf haqqayəṣ maṣarəf aʕla w bəṯr d msalamla l ḥreno yaʕni haṯe lawyo bi arʕo heš
w lalʕəl mayo ste d mšayaʕle u dahwo u semano w aǧ ǧule w aḥ ḥəlwiyatani aʕma lo šqilele mena haṯe zəd ʕuǧbo yo
e omər məftakalle b ruḥe məlle uno tor abre d šex mi sənsile daš šexawiye dann aṣayəl
e uno glozəm d suyamno zəd mene aṣliye ǧuwameriye
madam u taǧərano nafəq huwe zlam ʕal u qərš kḥoyər səmle i mardiyaṯe w i ǧuwameriyaṯe
uno d kətno šex abre d šex samno razale
omər kəḏʕət barṯo d ʕammo mən yo əmmo mar abre d ʕammo
omər ašər gmadʕannoləx lu gawrayḏəx
abre d ʕammo lo saymət haṯe makəmli foṯi kḥozət aṯyono m tamo
ʕaǧaba kəḏʕət mən aṯi b lalyo aʕli waxte d quflanwo mayṯanwo uno lašan i ḥubayḏux aṯyono
uno lo ḥəlli bu mal w bi zangane bi ṯarwe du taǧər aydarbo gmadəʕratli aʕle naqqa ḥreto
omər ḥa yo muryo aloho madam lu taǧərano səmle i ǧuwameriyaṯe w madʕalleləx xud naqqa ḥreto hawət luno b lebo basimo w lalʕəl m aḥuno gruḥamnole
gduṯeno samno i xədmaṯxu w b lebo basimo uno kubenoləx luwe abadana
səmla lo səmla mene lo maqnaʕla lo qadiro maqnʕole
abre d ʕammo gmandəmət aʕli omər lo lo kowe d mandamno
i ǧuwameriye i ənsaniye u namus ṭaw mu mal yo
adyawma d ṭurenoləx baytayḏi demak ki latli šaraf latli namus
u taǧərano səmle haqqayəṣ ǧuwameriye uno lo kowe d tuwannole abadan
omər i kačke ste ḥəlla bu fəkər diḏe lə kmaqbəl əmmo madam hawxa yo abre d ʕammo bu lalyano haw kibi əzzino annaqla aydarbo kəbʕe d oṯət aʕmi
omər zatan gduṯeno aʕməx gduṯeno uno b iḏi gmaslamnoləx lu taǧər w gəmqadamnole mamnuniye tašakkurnama w bəṯr gduʕanno
u mede d səmle lu zlamano lo kowe d ṭuʕenole abadan
afraḏ̣ m babi yo afraḏ̣ m ʕammi yo afraḏ̣ m aḥuni yo
w daʔəm ste gduṯeno sidayxu barṯe d ʕammo abadan yaʕni gduwenulxu xodumo
omər i kačke ste basəmla ṭabiʕi i ḥal du taǧər š ṭaw yo m du abro du ʕammo wa amma mwaʕadwulle ʕam ḥḏoḏe w lə twəlla u abro du ʕammo qayəm mḥayḏ̣alla ruḥa
mədlele bahro b qamuṯa mḥele b qamuṯe di kačke w yalla
omər kəḏʕət u bayto əmmo e kəḏʕono
mḥele b qamuṯa ste w azze b qamuṯa nahaye maṭən lu bayto du taǧər
u taǧər daməx an nošayḏi d kətwole kulle mbarbzi
hawi bəṯr me d falge d lalyo u lalyo twir mḥele bu tarʕo
i naqqa d mḥele bu tarʕo maḥəsle
maḥəsle aṯi ftəḥlelən u tarʕo kḥoyər kila i aṯto w kile kaṯi ḥa aʕma
ha žənəke mə xer yo
əmmo hala ftaḥ u tarʕo i odaye gʕəbrina gdəmminalux u maqṣad diḏan
huwe məftakalle u taǧər mede kṭəlbi mene kallat ya bṣaṭat ǧule ya bayto mede latte dukṯo d səkne
məlle ahla w sahla u mede d ṭəlbitu qumayxu lo layto abadan hano yo u abre d ʕamməx
əmmo e ašər hano yo u abro d ʕammi
omər mašallah xort šafər meni š ṭaw meni aṣəltər meni aydarbo l babəx səmle hawxa d ṭrele u braziyayḏi huleləx laǧani
amma ʕam aṯe naqqa ḥreto farq layto hano ste xəd aḥuni abadan ha luno ha luwe uno ġalabe b mamnuniye mən kətxu sniquṯo omər gdubenulxu
əmmo ašər ʕabiri lawġul i naqqa d ʕabiri l lawġul u abro du ʕammo azze mədle l iḏe məlle aḥuno məlle mən yo məlle aḥuno uno hawino mamnun ġalabe menux w maqbeli u faḏ̣l diḏux w šaraf diḏux w aṯino haṯe i aṯtayḏux huyo brəxto lašanux
w uno ḥoṯi yo w emi yo lo kowe qaṭʕiyan d uno w hiya d uwena mede l ḥḏoḏe
w m adyawma w azolo kul yawmo ste gduṯeno sidayxu gduwenulxu xodumo
bəṯr me d səmlux u namusano w ḥšuluxli lə twəllux lebe di kačke maqbelux uno ʕam kul mamnuniye kəmwaʕadnolux i aṯtayḏux
warox omər uno b lebi huwoli layt mede šukuk b lebi
iḏa d əbʕelux d luzamlux mal kallat gdubenolux
omər lo lo lo lo abadan məllilux hoṯi w emi yo lo kowe d fayšo sidi abadan haṯe i aṯtayḏux taslim luxat
omər lo kit šarṭ ḥreno bayn luno w liya
omər mar omər u šarṭ diḏi haṯe yo uno b lebi kule uʕdo kəmsalamnoluxyo faqaṭ ramḥəl me d hawina aṯto w gawro d oṯe naqla d ʕuǧo u darbo ġer mu qaṭlo layt bayn luno w liya
naqqa ḥreto b foṯi d əmmo krəḥmono u abro d ʕammi zəd menux ya d maḥwyo hawxa ḥarakat qaṭlo yo lo uʕdo kəmsalamnoluxyo
omər li žənəke məllale məlla abadan bəṯr me d raḏ̣i u abro d ʕammi w maqbele lu abro d ʕammi uno w hat b ḥalali d ḥḏoḏe na
amma gəzze w oṯe sidayna b ḥoṯo w aḥuno layt manəʕ eh
komər tamo hulele ste u mede d abəʕ lu abro du ʕammo i hadiyayḏe u abro du ʕammo daʕər lu bayto
i žənəke w u taǧər fayiši s ḥḏoḏe
kəmmole lu naʕimo kəmmo warox hat d uwatwo b dukṯo du abro du ʕammo gmadəʕratwo i kačkayo ʕal u taǧər lə gmadəʕratwola
hn omər omər zatan meḥo latwo b qarʕe
d uwewo meḥo b qarʕe bəṯr me d azza i kačke side w huwe miṯo aʕla w i nuxrayto w mobelale u dahwawo u semawo wak kallatanək kulle
heš bəṯr nofəl b qamuṯa xd u ḥmoro w əzzeyo mobela w maslamla lu taǧər meḥo latwo b qarʕe
əmmo naʕam hawxa yo
məllalən la tre aḥunonayḏe əmmo aḥunone hano latyo aḥunayxu latle waraṯe aʕmayxu
hatu a tretayxu ann abne du šex hatu w hano latyo u abro du šex latle waraṯe aʕmayxu
qrelale lu babo ste lu məǧləs ste maləmla u məǧləs ste tamo hule ʕaynan qarar huwwe b iḏayye waraqaye d šariʕa a tre aḥunonani kətte waraṯe hano latle waraṯe
qayimi me tamo daʕiri lu baytaṯṯe fləġġe u mal dəṯṯe ʕal ḥḏoḏe w hawo qṭəʕʕe mi waraṯe du babaṯṯe
w duwetu basime
kətwo šulṭono kətwole bəstono maḥatlele ǧinanči lu bəstonano diḏe xudamwole ġalabe
u ǧinanči ahl du waziro we
ḥa yawmo u šulṭono w u waziro aṯən lu bəstonaṯṯe karixi buwe ġalabe
ḥərre ḥzalle kile dawmo d ḥabušo ġalabe šafiro
ḥərre bu ḥabušawo kətwo ḥa ḥabušo b qarʕe du ilono hawi kib xəd fuǧo rabo ġalabe šafiro u ḥabušawo
u šulṭono mḥalaqlele iḏe lo maṭi u waziro ste mḥalaqle iḏe lo maṭi
u xudumo u ǧinanči kəmfarəǧ aʕlayye
nahaye u wazrio məlle lu šulṭono ya u šulṭonayḏi iḏa d saymət musaʕada d kaybət ḥaṣux gyusaqno w gmadne amṭenux u ḥabušo
u šulṭono ste b niye naḏ̣əfto məlle layt manəʕ kəbʕət tux
i naqla d kəble lu šulṭono katfe ḥaṣe u waziro dəšle ʕal katfe du šulṭono
kḥoyər bu ǧinanči gġumazle b ʕayne komər ḥzay u pəsman diḏux u ahl diḏux məqqayəṣ kətle qime ḥatta gdoyəš ʕal katfe du šulṭono w kyosəq lu ḥabušo
i naqla d u ǧinanči ḥzele i waḏ̣ʕiye du waziro hawxa zayəʕ ġalabe
bəṯr me d manḥatle u ḥabušo huleleyo lu šulṭono u šulṭono twəlle u ḥabušawo axile
fayiši mədde d saʕa bu bəstonawo kkərxi bəṯr me d abiʕi d nəfqi lu ǧinanči məllele lu šulṭono omər kətli raǧa menux
omər mən yo ṭlab u mede d əbʕət omər u xabrayḏi u raǧayḏi b gnowo kəbʕeno d umannoluxyo d saymət musaʕada d oṯət dəʕrət harke gdumannolux u xabrayḏi
məllele omər abri iḏa mal kəbʕət aw kallat kəbʕət aw iḏa kəbʕət ste d ubenolux ḥərriye d maxlaṣnolux mi xədmaṯe u mede d əbʕət gdubenolux
omər lo bal xabro kətli raǧa kətli menux
bəṯr u šulṭono lo twəlle u ǧinančiyayaḏe daʕər aʕme naqqa ḥreto lu bəstono məllele mar mən kəbʕət
u ǧinanči omər ya u šulṭonayḏi kəbʕeno d ubatli uʕdo harke waṯiqa b iḏi uno w u waziro latna mede m d ḥḏoḏe
uno w huwe lo ahl lo pəsman lo abre d ʕammone
məllele abri adyawma u waziro b qadr yo sidi ġalabe rḥimo yo aʕle w i qimayḏe ġalabe rabṯo yo bayn ann ahali sidi bi ṣalṭane b kul dukṯo hat qay kqəṭʕət ruḥux mi ǧənsiyayḏe mi ahlitiyayḏe
e omər uno hawxa kəbʕeno d ubatli b iḏa waṯiqa d saymatli tabriya mi ahlitiye du waziro
u šulṭono me d ḥzele ġalabe kṭoləb mene ksoyəm raǧa mene hulele tamo waṯiqa b iḏe w bəṯr me d midole omər kəbʕeno d moḥət u muhur ste biya
mofaqle u muhur diḏe ste lu šulṭono mḥele bi waṯiqayo huwole lu ǧinanči u ǧinanči maḥtole b ʕebe təlyole maḥfəḏ̣ole ġalabe
bəṯr me d daʕər u šulṭono su waziro lu waziro mšayele mene məlle mən yo haṯe məlle layt mede faqiro yo ṭləblele hadiye mene w i hadiyayo gəmšayaʕnoleyo mu bayto
e məlle layt manəʕ u ǧinančiyayḏan yo ktoʕəb qumayna ġamo layt
bəṯr me d azzən lu bayto u waziro w u šulṭono fayiši mədde d yarḥo bu ḥalano wa əlla u waziro b ḥay may yawme abəʕ d soyəm ḥila ʕal u šulṭono quṭele
kətwole ḥa ḥaloqo lu šulṭono barbar ḥulaqwole kul yawmo d ʕruto d uṯewo lu ḥloqayḏe
azzeyo u waziro maqnaʕle məlle kəbʕeno d maḥtət samo ʕal u mus duḏux ʕal i mus w d oṯət i naqqa d howe d ḥəlqət u šulṭono ḥatta d məqṭəl d moyəṯ
hulele ste kallat ġalabe lu ḥaloqano maqnaʕle
bəṯr me d maqnaʕle u ḥaloqo hawi yawme d ʕruto lu šulṭono mšayaʕle bəṯr u ḥaloqo ḥatta d oṯe ḥulaqle
amṭele i musayo d kətyo msamamto d maḥatle u samo aʕla aʕme w amṭele ste ġer muwas w as sifoqe du ḥloqayḏe aʕme
me d aṯi lu bayto du šulṭono li odayayḏe motawle u šulṭono ʕal u kursi i naqqa d maḥatle i fuṭa qume mədle li musayo d kətyo msamamto b iḏe abəʕ d ḥoləq biya u šulṭono
məftakalle lu ḥaloqano məlle uno walaw lu waziro məlleli aw huleli ste kallat ġalabe ʕal mune gədmaḥatno ḥṭiṯe du šulṭono b qḏoli
w ramḥəl d nofəq u xabrano aʕli gqəšʕi uno w i ḏarriyayḏi
u mede ste lə kfoyəš mvayʕo məḥaqqa gdəḏʕi d luno qṭili aw bi mus diḏi msamamli
məlde li musayo maḥtole b dukṯa mofaqle mus ḥreno mi čanṭayḏe
e u zlam rabo ʕaqəl yo
i naqla d ḥəlle ḥzele u mus b iḏe ftəḥto w mqadamle l foṯe d ḥulaqle w naqla ḥreto madəʕrole li čanṭa hawile aʕle šubha
maklele u ḥaloqo məllele qay i musayo maḥtolux b dukṯa w mofaqlux ḥreto
e' məlle i musayo latyo luxat ǧayəz latyo naḏ̣əfto mofaqli haṯe š ṭaw mayo yo
məllele uno aṯili šubha aʕlux iḏa d l əmmət i ḥaqqiye u doġri gquṭaʕno qarʕe məllele ya u šulṭonayḏi i masalayḏi w du waziro haṯe yo
ašər huleli kallat ġalabe w m zawno ste moḏaʕleli mʔamalle ḥatta d maḥatno samo ʕal i mus w d ḥulaqnolux w bu samawo gməqṭolət
w uno u wəǧdan diḏi lo maqbele ḥatta d quṭannolux maḥatli i mus b dukṯa w mofaqli ḥreto naḏ̣əfto
məlle haṯe e naʕam
bəṯr me d mkamele u ḥloqayḏe mšayaʕle bəṯr u waziro maytalle lu ḥuḏ̣ur diḏe maḥḏ̣alle tamo i hayye daw wazire w dar rabe di mamlake kula w mšayele mu waziro məllele
hat məlluxle lu ḥaloqano i masalaṯe d maḥət samo ʕal i mus ani lo
sxir feme lo qadər d obe ǧuwab mu sabab d u ḥaloqo shəḏle aʕle bu ḥuḏ̣ur du šulṭono w dar rabe di mamlake kulle
bəṯr me d shəḏle aʕle məllele hal u ǧaza dano mən yo
kulle huwwe qarar huwe huwe w u ahl diḏe kulle d məqšoʕi kulle lu ʕadəm du šanq
hule lu šulṭono amro mofaqqa mu nufus
qayṣ d kətwole ahl lu waziro qariwe raḥuqe d kətne mi ḏərriyayḏe mi ǧənsiyayḏe lazəm kulle d maytanne w šənqənne bu durto du šulṭono w u waziro ste b qamayto šnəqqe
bəṯr me d maytalle kulle mofaqqe maytanne lu ḥuḏ̣ur hən mənayye qṭilənne hən šniqənne mšayalle man fayəš
mərre fayəš u ǧinanči hawo ste mi ǧənsiye du waziro yo mšayaʕʕe bəṯre
i naqqa d mšayaʕʕe bəṯre huwe sxəlle u tarʕo di baxča mərralle u šulṭono kqurelux məlle ašər u šulṭono d l ubeli baxto hul d əzzino side kətli ifada d ubenola w bəṯr ṭro quṭeli w d lo lə kfutaḥno u tarʕo di baxča
moḏaʕʕalle lu šulṭono mərre ašər u ǧinanči lə kfotəḥ u tarʕo di baxča komər hul d l əzzino lu šulṭono w d ubeno i ifadayḏi w bəṯr ṭro quṭeli
e məlle tawulle ṭr obe i ifadayḏe faqaṭ bəṯr me d kətyo mi ǧənsiye du waziro əlla huwe ste gməqṭəl
azzeyo tre bəṯre maytalle su šulṭono
bəṯr me d aṯi su šulṭono i waṯiqayo diḏa aʕme wa
awwəl d mqadamle lu ḥuḏ̣ur du šulṭono mofaqle i waṯiqa m ʕebe huleleyo lu šulṭono
u šulṭono kqore kula kkoṯu bi waṯiqa komər hano latyo mi ǧənsiye du waziro hano raḥuqo yo mənayye w qṭəʕle ruḥe mi ahlitiyayḏe w kile u muhur du šulṭono ste buwe
bəṯr me d lu šulṭono ḥzele i waṯiqayo u muhrawo mʕaǧəb mene zlam ǧinanči aydarbo mobele bir daṯe d qoṭəʕ ruḥe mu waziro w mi ahlitiyayḏe aw m ayko aḏəʕ u waziro hawxa yo xayən b lebe
məllele abri ṭowo ġalabe šafiro bas kəbʕəno d əmmatli aydarbo aḏiʕət u waziro i xyanayḏe u ḥal diḏe d hawxa qṭəʕlux ruḥux mi ǧənsiyayḏe
məllele ya u šulṭonayḏi i naqla flan yawmo d aṯitu hat w huwe aṯitu lu bəstono karixitu b gawe du bəstono ḥzalxu u ḥabušawo bi dawmo
w huwe m darbe d huwe d omər uno gkuyabno aw ṭr oṯe u ǧinanči koyəb gyəsqina ḥa mənayna ʕal ḥaṣe maydina lu ḥabušo
huwe məllelux luxat kub gyusaqno ʕal ḥaṣux
w bəṯr me d yasəq ʕal ḥaṣux ste ḥəlle buno w ġməzle b ʕayne yaʕni komər ḥzay aydarbo gdašno ʕal qḏole du šulṭono ste
baṯe aḏəʕno u zlamano latyo naḏ̣əfto lebe xayən yo ksoyəm šuġlone rabe ʕal aṯe zayəʕno məlli quṭaʕno ruḥi mi ǧənsiyayḏe
me d šaməʕ u šulṭono hawxa mu ǧinančiyawo məlle m šrolo hano zəd ʕaqəl mu waziro yo
ḥfele tamo hulele ʕafu w hulele i waḏ̣ifa du waziro məlle abri bəṯr me d kito u fəkərano sidux u ʕaqlano sidux hat b dukṯe du waziro waziro
məllele lo ya u šulṭonayḏi uno laybi soyamno i waḏ̣ifaṯe
u ənsan ste ʕal u zlam rabo lo mətwakəl lo howe inan
adyawma hawxa kəmmatli w ramḥəl gmamṭət ḥəǧǧe aʕli gqəṭlatli
bas uno kəbʕeno menux i waḏ̣ifayḏi i ǧinančiye yo d əzzinola w d mbaratli mi ǧənsiye mi ahlitiye du waziro
besim uʕdo mi qriṯo d ḥabsəs šabo agərman gmaḥkelan ḥəkkoye
kətwo w latwo š ṭaw m aloho d bi šmayo latwo
kətwo paša bi walaye kətwole ḥa abro bəlḥuḏe
u abrawo stene bəṯr d u abro d hawi birawar hawxa qaroyo aḏ̣rab mene layto
ah u zʕuro hawi birawar w maṭi lu kamal u babo kayule
kayule lu babo mšayaʕle lu babo bəṯre aṯi məllele omər abri omər mən yo omər kətli waṣiye aʕlux d umannoluxyo d lo ṭuʕatla omər mar baba
omər i ṯarwayḏi kula barqabal diḏux yo kito flan xan kətbe arbʕi dukane ad dukane čaʕ w tleṯi mən ṭəlbət mi arʕo kibin ḥḏo bəlḥuḏe ḥṭiṯi b qḏolux hayo lo fətḥatla
omər ʕal aʕ ʕayne babo u amrayḏux lə ktuwannole qaṭʕan u aṣlan u mede d əmmət hawxa
w hun xwaš d ḥuyetu u babo mayəṯ
u babo mayəṯ raḥuqo mu mawqəʕano maḥatta u ʕazayḏe fayəš tloṯo yarḥe zlam paša we w tayəm u ʕaza du babo
žnuva u zʕuro annaqla nafəq li piyasa yatu
aṯi ʕaql diḏe riše məlle u zlamano d maḥatle ḥṭiṯe b qḏoli
nafəq ḥzele kile kito xan xədano d be musa d be šamošo kil ḥa zlam qimo tamo
warox ha flan kas mən yo omər hathat u xanči omər d man yo u xanano
omər ašər u xan maʕlum d babux yo
heš i naqlayo aṯi l bole d u babo mamṭele i waṣiyayḏe
komər qayəm ʕabər hano i naqqa d ʕabər lu xan ḥzele ad dukane kulle kələn muntaḏ̣am
ayna dukano d ftəḥle d əbʕət mal d əbʕət ǧule d əbʕət ḥyewən mə arnag w aškal kito
ftəḥle ač čaʕ w tleṯi dukane fayišo ḥḏo bəlḥuḏe
madəqle hawxa bu tarʕo ḥzele kle kit zawlo biya d kibe haqqayəṣ
məlle yahu babi maḥatle naḏ̣ra ʕal aṯe uno mən ižab kətla d futaḥno haṯe hama lə kfutaḥno yagǧar
komər daʕər l falge di durto hawileyo maraq məlle gduʕanno naqqa ḥreto gfutaḥno i dukanaṯe
komər ʕabər grəšle u qliḏo w mḥele ʕal i dukano ftiḥole kila dukano xliṯo kiba stune mi arʕo li šmayo hawxa bu falgayḏa maḥatto
komər ḥəlle mi xaṣraṯe w maṯe lə ḥzele mede w daʕər
ʕam d daʕər d nofəq aṯile ṣawt m lawġul əšmo du zʕuro badrxan bag yo məlle badrxan bag baxtux no uno
komər i naqqa d məlle baxtux no daʕər badrxan bag mə ḥəlle i dukano kiba odaye falge daṯe lo əns kiba w lo ǧəns lo nošo
komər daʕər i naqqa dat tarte d nafəq bu tarʕo ʕayni naqqa ḥreto mhawalle aʕle məlle badrxan aġa baxtux no
e u zʕuro xort yo heš w məftakalle šqile haybe w lə ḥzele hawxa mede w kḥoyər bi dukano ste nošo layt
komər i naqqa da tloṯ hule zaʕqa məlle badrxan bag baxtux no komər ʕabər məlle mən hat əns hat ǧəns hat məlle ašər uno u ʕmiro daǧ ǧən no
hani adyawma tloṯ w arbʕi əšne uno kli b gawe di stunaṯe
l babux mzafaṭleli mqayadleli maḥatleli harke u šuġlayḏi hano yo kəbʕeno d lo ṭuʕatli
məlle pak aʕla
komər nafəq badrxan bag w aṯi mhawalle ʕal u rišo dam marangozin yaʕni dax xaroṭe d kətne šafire hawxa munasəb
məlle kito stune bi odaye gmuṭetu l riša šafiro hawxa d nəǧritulla
d u zlam d kiba d omər ai gmuḥeno qarʕe d kulayxu
u ḥaq dəṯxu ste məqqayəṣ kul ḥa d šəqlitu u yawmo ḥamšaḥṣar waroqe gdubenulxu kul ḥa tleṯi ah omər pak aʕla
komər mamṭele am marangozinanək w mḥəlallux bi stunayo be mə mʕarəf kətte
siməlle xd i parre du baṣlo w twirəlle mofaqqe u šaxṣano mena
w gmaḥwe zlam hov dlo qarʕo lo ʕayno lo dukṯo mene kule mvayʕo bu sawkayḏe
e ḥamməš w arbʕi əšne d əzze zaman lo ḥloqo w lo mede
komər mədde maḥatte ʕal u taxt s badrxan bag mʔamalle d maḥtile mamṭalle mḥalqile bu ḥəmmam
komər mamṭalle maḥatte bu ḥəmmam səmme ḥammamiš
mamṭalle barbar qəṣle sawke mofaqle aydarbo xəd kəbʕe lebux hawxa
komər i naqqa d maḥatte bu ḥəmmam w masḥalle mamṭalle u barbar hawxa šafiro qəṣle sawke mofaqle i badle di mulukiye du babo rasman w malwašleleyo w maḥatle ʕal i qaryola w azzeyo mədle l iḏe nšiqole w daʕər disa dukṯe du adab
məlle babo babi mayəṯ hat babi uno u abrayḏux
e məlle ahla w sahla
məlle hani stene arbʕi greʕe taḥt i naḏ̣rayḏux ne
uno daʔima gəzzi lu ṣaydo uno zlam maraqči no uno zlam kefči no žġer mu ṣaydo tə sarbisar mə šuġlo ḥreno
ann arbʕi greʕe taḥt i ḥmayayḏux mən d mʔamrət hawxa ktowe paki
komər hano i naqqa d mʔamallele hawxa w fayəš u aṣl u babo u mede d omər u babo ḥa yo tre lo kowe
kan yawmo yo kan tre yo kan ʕaṣro yo w kan šato yo komər azzele ḥamməš əšne bu laḥm w fakano lu babo side
komər yawmo ḥa u šulṭono u malko daǧ ǧən yo bəṯr maḥ ḥamməš əšne komər yasəq ʕal u košk azze w aṯi ʕal i goro hawxa d šoqəl hawa aṯyo i mamlaxṯayḏe i mamlakayḏe l bole hawile mede hayaǧanli
komər badrxan aġa aṯi ʕaṣriye mu ṣaydo ḥəlle hawxa bu maʕd du babo kle u maʕd diḏe hawxa rafyo miṯo ḥal w waxt latle
baba məlle ha ʕayn du baba məlle malli l man ṭrele lebux w muḥeno uʕdo top bu bayto a greʕe a graḥyoṯo ax xadame kulle gquṭannulle
məlle abri mi saye d aloho w d qarʕux l nošo lo məlleli tə mede yalənəz kəbʕeno d mšayanno mede menux lo kəbʕeno d umannole b foṯux
adyawma hani ḥamməš əšne haqqayəṣ kḥozət xadame qumi yawmo lo məllux masala mən hat mən mede m ayko hat w šəkəl diḏux mən yo
omər ba uno zlam ǧehil no kubaʕno d lo ḥayrət lu quṣurayḏi mar u dard diḏux mən yo
məlle uno u šulṭono daǧ ǧən yo ḥamməš w arbʕi hani ḥamməš ste hani ḥamši əšne uno d kətno talaf
w kḥəšwili qṭilo w miṯo uʕdo ʕam d nafəqno li piyasa d ḥuzeno raḥa əstiraḥa
w ḥzeluxli w aṯino li ḏ̣arbayḏi d meqəm hani ḥamməš əšne kuxanno w šuteno mkayfo no
u rəǧayḏi hano yo kəbʕeno d msaʕdatli gəzzino li mamlaxtayḏi
ah omər baʕ ahlan w sahlan ġalabe šafiro məllux hat babi hat uno u abrayḏux no mi ṯarwaṯe w i salṭanaṯe mu medano d kətli kule barqabal diḏux yo hat babi hat uno abrayḏux no mən d ubatli sarbast hat
e məlle abri i ṯarwe u mal i zangane hani kulle diḏi ne w ksamnulle kulle goriye d qarʕux barqabal diḏux ne
uno latli htiyaž tə mede mani
komər tamo l badrxan bag mofaqle ʕumum daw wazirayḏe ar rišone di walaye kulle aʕme ʕam u babo li staqbal diḏe
azzən xəd əzzallux marke l abše l kinderib haqqayəṣ aʕme i naqlayo maʕlum latwo wasayəṭ
ah tamo mwadaʕʕe ḥḏoḏe šqəlle xaṭər mene
huwe aṯi w hənne aṯən lu bayto
gmarfeno femo mano gəzzan bəṯr u šulṭonayḏan i naqqa d u šulṭono d maṭi lu dukṯayḏe hawi hayaǧan rabo mede d qayimo i qyamto baynoṯayye
ḥamšo yarḥe əšto yarḥe ʕumum di ṭayfa daǧ ǧən koṯən bi sardane du šulṭono qul d tayimo
hul d xali riše
kətle ḥḏo barṯo bəlḥuḏe kəmmo lu yawmo taxər d ubono šawq ʕal i mamlake m darbux
ʕaṣriye bəṯr me d xalyo i ḥolo nošo lo fayəš aṯyo i barṯo mədla l iḏe nšiqola əmmo babo annaqla ġalabe brax maṯyux
walaw ḥzelilux ste i naqqayo latwi xliṯo məlle ahla w sahla
lə gmaḥkatli i qaḏ̣iyayḏux ayko wux ḥal diḏux w dard diḏux mən we
omər barṯi u dard diḏi dard rabo yo l badrxan bag səmle aʕmi kayisuṯo w mə d gməftakanno ksamno lə ksamno d qudanno fudeno w d owe naqqa ḥzele l ʕayni uno baḥ ḥayayḏi
u šaqṣano dowe məsafər diḏi w d qudanno d tuleno i ʕawḏ̣iye u mede d səmle aʕmi
e əmmo paki mḥaḏ̣ər u taḥḏ̣ir diḏux ba lalyo ḥreno d aloho d l obe tə dard w bala gṭəryono badrxan bag dowe u ḏ̣ayfayḏux
hat əmmo e omər ahla w sahla d saymət hawxa mede zwəlləxli əmmo ahla w sahla
komər qayimo m ṣafro kačke yo hiya lwəšla post di ġəzalat aʕla məqqayəṣ d kit šəkəl d ḥyewən bi mamlake bi arʕo kito bu post diḏa aġati menetək w lwəšla i kačke aʕla w nafiqo
kəṯyo li dukṯo d koṯe badrxan bag lu ṣaydo kətle arbʕi greʕe aʕme u šuġlayḏe daʔima žġer mu ṣaydo tə šuġlo latle
ṣafro b sariya sibera kqoyəm w gdoṯe lu ṣaydo i ġəzale əmmo raq qayimo m qume ḥəlle li xaṣraṯe me d qayiṯo i hawərayḏe ʕal i ġəzale azze u ʕaql kayisio fayəš u pis
aʕʕau omər haṯe i ġəzalaṯe mu yawmo d rakiwo i arʕo w i šmayo uno mkameli ḥamšaḥṣar ʕəsri tleṯi əšne bu raf w nečərano bu ṣaydo yaʕni w lə ḥzeli hawxa ḥaywane mšakalto mə šəkəl yo haṯe ʕaǧaba
komər aʕ mḥele bəṯra kibe qunaģ d tloṯ saʕat lə ksoyəm toprax aʕla
komər aṯi ʕaṣriye u yawmawo deri d yawmo tloṯo yawme bu karano kḥuzela
komər bəṯr ma tloṯo yawme mʔamalle lu ʕamo di walaye kulle d kətle ḥmoro d kətle baġlo d kətle səsyo d kətle zoġo d kətle mən ḥaywan d kətle d nəḥti bəlʕumum kulle aʕme
u amro u malko di walaye yo w mʔamalle stene man yo hano d gorəš dowe čakəlməš mena i walaye kula
komər nafiqo i walaye kula w maṭən lu ʕaləm du čol w i ġəzalayo komər qayimo kalyo b falge du maydan mqabəl d kulle
səmme ḥeḏor di ġəzale i hawxa ḥaloqo mi xaṣraṯe w maṯe fayišo hiya bu falgo
komər badrxan bag məlle šmaʕu kulayxu u ḥa d kətyo zangin d oṯe d mafət i ġəzalaṯe d mafətla ʕal ruḥe gšuqanno i ṯarwayḏe u mede d kətle kule gsamne hawər di ḥaye
u ḥa d kətyo faqiro w d mafətla gmuḥeno qarʕe w di ʕaylayḏe dan naʕimayḏe mən ḥal mə šəkəl d kətle
lə gṭureno i ḏərriye mene gquṭaʕnən gquṭannulle kulle
komər i ġəzale məlla wayle ḥaru bayto
e uno bu səḥər no lo huwe w lo hənne w lo u babo du babaṯṯe kqodər d umalli
uno aydarbo saymono d məḥyono ruḥi bayn az zanginani w maxləṣono gšoqəl u mal dəṯṯe kulle gnəflo i ḥṭiṯo b qḏoli
d məḥyono bayn af faqire ste maʕlum yo gqoṭalle gduyo i ḥṭiṯo ste b qḏoli gmuḥeno ruḥi bayn luwe w lu sayfayḏe d lo soyəm mə tə nošo ʕətab d omər ayko marfelux
komər qayimo i ġəzale barimo tloṯo dawre mi xaṣraṯe w maṯe naqla tarte da tloṯo mḥela ruḥa bayn lu sayfo w li rumḥayḏe w naqla fayito
i naqla d fayito komər səmme ḥayḥo ʕal i ġəzale baʕbaʕ
komər arbaʕ w ʕəsri saʕat ʕal ḥḏo kutte kmaqlʕi madʕalle foṯe l badrxan bag ḥəlle mə ḥəlle žġer kit ḥamšaḥṣar suware səsye kḥel hanək w bas 
ksaymi toprax aʕle waki tə nošo lo fayəš bəṯre
komər tamo kali mhawalle məlle izoxu w adʕeru an nošaṯxu w izoxu lu bayto
uno i qaḏ̣iyayḏi u darbayḏi darbo raḥuqo yo ya gtulafno aḥ ḥayayḏi ya gmamṭeno i ġəzalaṯe
komər qayimi hani madʕarre an nošaṯṯe u mede d kətwulle daʕiri w aṯən lu bayto
huwe mḥele bəṯr i ġəzale komər kit səsyo səmoqo taḥte gdəmmət u admo mu faṣal yo m ṣafro hul d gani yawmo bi daḥṯo hawi ḥewər mu talgo
nafəl mi ḥarake komər hama me d gani u yawmo mḥalaqle qarʕe hawxa mu səsyayḏe omər raq w daməx
lə maḥəsle hul d ʕali u yawmo ʕali u yawmo qumṯo i naqla d qayəm nfəṣle u kurk diḏe i ġəzale əmmo xurp qayimo m bayn u kurk diḏe
omər way sama
uno hawxa u qaṣano ktulafno w i ġəzale kdəmxo bu kurk diḏi w lo ḥuzenola
komər tloṯo yawme tloṯo lalye bu ḥalano u yawmo dann arbʕo mamṭela li dukṯo d kəbʕo
w hiya ʕal u səsyo qrela səḥər aʕle qarʕe maḥatla i hawxa ʕal i rumḥayḏe w ʕabiro azza məlla lu babo əmmo
ba omər ha əmmo badrxan aġa d kəmšaylət aʕle lu ḏ̣ayfayḏux d səmle i karde aʕlux kile yo qm u tarʕo
mšayəʕ arbʕo ʕafritat mamṭaye ṭr oṯe annaqa mə kəbʕət
komər qayəm hano mšayaʕle arbʕo ʕawbidin me diḏe mədde l badrxan bag tavda w səsyo manḥatte maʕbarle maḥatle bi odaye maḥatla ʕal qaryola bu ʕumr di səlale du ǧəddayḏe ste nošo lə ḥzele ham hawxa
komər tlela u səḥər diḏa m ʕayne mḥele iḏe ftəḥle ʕayne kḥoyər mə kḥoyər b dukṯo dukṯo heš d lo ḥəzyole
kətwo latwo š ṭaw m aloho d bi šmayo latwo
kətwo ḥa šex u rabo daʕ ʕanəza ḥukamwo ʕal tmənyo bwerəq w kul bayraq ḥamši alfo
hani suwariye wayye yawmo d nəfqiwo lu ġazu w lu ḥarb
azze mədde zamaniye b ḥḏo šato qayəm hano u šex waš šawʕo abnayḏe
azzən mḥalle ʕal u ġazu daš šammar
aš šammar d kətne bu nažd ḥəḏor makke w madine
hamma aʕ ʕanəza mawqəʕ w dukṯayye ḥəḏor ḥalab wayye
w maʕlum meqəm aq qabayəl dəžmən d ḥḏoḏe wayye
azze u šex əšme du šex slayman waš šawʕo abnayḏe mobele aʕme
tre bwerəq kul bayraq ḥamši alfo
w azze mədde d šawʕo yawme da tmənyo mhalaxle hule foṯe laʕ ʕarab daš šammar d kətne bu nažd
maḥəsse laʕ ʕarab du nažd daš šammar qayimi l ḥḏoḏe
hani šex slayman w ann abnayḏe mawṣalle omər abri u yawmo d mqadmitu lad dəžmən lo kowe ḥa mənayxu d mqadəm ṭrawu aʕ ʕ agidin af ferəsin mqadmi
bəṯr mayo d mtambhile ann abnayḏe kayiso qayəm mqadamle kibe ḥamməšmo suwariye d kətne yalife bu ḥarb w grəšše as sayfaṯṯe mədde lar rəmḥaṯṯe
mḥalle b ḥḏoḏe hənne waʕ ʕarab aš šammar d kətne bu nažd w qṭəlle m ḥḏoḏe ġalabe w bəṯr hayo daʕər u šex yawər ʕaǧil šex daš šammar d kətyo bu nažd
maʕlele u bayraqayḏe məlle lo kowe d foyəš ḥa taḥt ak kuwan w d uṯetu kulxu d həǧmina ʕal u ʕadu d xəlṣina mi dəlmiyayḏe mi ʕubudiyayḏe
u ḥalal aʕ ʕeze u ṭarš kule azze mamafi haṯe d kḥuzetu b ʕaynayxu
bəṯr gfayšutu hawxa w dlo ḥlowo w dlo paške d ḥalwo w gduwena dalilin w taḥt i rəmḥaṯṯe hul lu mawto
i naqqa d məlle u šex ʕaǧəl yawar u xabrano ʕumum kulle qayimi b ḥubo b šayno rawix ʕal as səsyaṯṯe hawən rabe w rəbwoṯo w hǧəmme ʕal ad dəžmən
šqəlle u ṭaršaṯṯe mənayye w qṭəlle šex slayman u rabo daʕ ʕanəza w aš šawʕo abnayḏe d kətwayye aʕme
qṭəlle alf w ḥamməšmo stene mas suwariye d šex slayman w daʕiri w twiri
bəṯr maṯe d aṯən lab botaṯṯə maṭən ḥəḏor ḥalab
i aṯto d šex slayman ṭʕənto d tloṯo yarḥe wa
i aṯto məskowa u sayfo u muhur di šuxitiye aʕma hul d qayəm u zʕurano m baṭna
hiya makrəxowa i qahwe w aʕ ʕazayəm w aḏ ḏabayəḥ w kul mede daḏ̣ ḏayfe raḥuqe qariwe hiya makrəmowa hiya b dukṯe du gawro wa
bəṯr maṯe kula ʕam dawila abro maḥatte əšme šex mḥəmməd lo maḥatte b əšme du babo
bəṯr mu zʕurano qayəm hawi taqriban traḥṣar aw tloṯaḥṣar əšne ḥa yawmo mšayele mi emo məlle
malava kḥuzeno qay babo latli aḥunone latli lə kḥuzeno nošo mqabəl d ʕayni bi garraṯe d taḥt u konayḏi d kətyo arbaḥṣar stuwan
w gmaḥatno gəmšayanno marke w larke ste nošo lo kumalli doġri anni babi aw aḥunoni aw noše mi səlelayḏi fayəš am lo lo kəmmile doġri
qoyəm u zʕuro i emo lo məllale ḥaqiqi kəzze si qašto
əšme fṭema w sawto b ʕumro rabo wa mkamela ʕal u maṯlo di ḥkəyaṯe mo ḥamšo ʕəsri əšne
məllela yade ksamno heview m aloho w menəx emi lo kəmmoli babi ayko w aḥunoni aw aḥwoṯi ʕaǧab kətwoli babo aw aḥunone
əmmo abri aydarbo hat abre du šex w i qabile da šyux w el da šyux w babux el da šyux
aydarbo kəmmət u xabrano hano kowe aʕlayna xabro lo kayiso
u ʕulmo gdəmmilux ʕaǧab madam babo latlux m ayko hawət
hano u xabrano qabaḥa ġalabe li ʕaširayḏan
omər madam kəmmət hawxa ksamno heviye menəx d əmmatli babi mən ǧarile mawto d aloho d azze amma qaṭlo
əmmo abri kan d əmmallux u xabrano ġalabe gdowe ṭaʕne d ḥaṣux w gədṭəʕnət ġame ġalabe
w gzayʕono aʕlux ramḥəl d əzzux bu darbo d babux məqṭolət
ašər m aloho lə kmətle menux kmətle
babux azze mobele aʕme tre bwerəq kul ḥa m ḥamši alfo
w ḥa yawmo may yawme d aloho azze mḥele foṯe w azze hul li arʕo du nažd ḥeḏər makke w madine
tamo qayimi ad dəžmən daš šammar w səmme aʕle ʕasekər ġalabe latimi l ḥḏore w mqatalle ḥarb rabo bas sayfe w bar rəmaḥ
babux tamo mayəṯ w aš šawʕo abnayḏux stene nḥirənne
w daʕiri xalye lebayye twiro ḥəzənni ʕal i ʕašire daʕ ʕanəza
omər yade madam kəmmət hawxa waʕd ʕam aloho w aʕməx m uʕdo kumannoləx b xaṭər diḏəx
dʕoro lu bayto latli hul d lo tuleno u ḥayfayḏi mu dəžmən dʕoro lə gduʕanno
šqilele sayfo aʕme karyo w mobele aʕme muklo ḥamšo kilowat tamre ʕǧine mqalye bu məšḥo
w mobele aʕme ʕaṣro dawqe d laḥmo mobele aʕme ʕaṣro dawqe simənne ʕal u dawqo
w šqile xaṭər w nšəqle iḏe di qašto w mənne daʕər lu bayto
ʕabər taḥt i kone du babawo d kətwe meqəm məlle yade ya aṯti b xaṭər diḏəx w kazzino
w ṭro nošo l omər ayko kəzzi w ayko kuṯeno w man d mšayəl aʕli mar lo kəḏʕono ayko azze laǧan ad dəžmən d l əḏʕi ayko azzino ayko aṯino
bu sabab d kətno uno lḥuḏi lə kmawbanno aʕmi ʕarab w noši d mʕawalli ġer m aloho
w hule foṯe m ḥalab w naḥət qəbli w azze masafa d šawʕo yawme da tmənyo ʕabər bayn ad dəžmən
walakən lwəšwole ǧule d kačkat w kḥile ʕayne u ləbsayḏe kule d kačkat d nošo d l uḏaʕle b ṣəffe d barṯo
w rawəx ʕal dalule kəmmila bu əšmo daʕ ʕarab ṭayḥa
gmalḥəqo i ṭayḥaṯe i ḥaywanaṯe u halxayḏa falge d ṭyara
w hul d maṭi l tamo nošo lə mšayele mene bu darbo man hat w barṯe d man hat
i naqqa d maṭi l tamo sad dəžmən aḏəʕ bi ʕade daq qabayəl daʕ ʕarab ak kačkat d kətne dlo ṭlobo w d latne mḥawle daʔiman ak kowanaṯṯe baroye kfayši dak kačkataṯṯe
dəqle i sakṯo raḥəqto mi kone mo mətrowat
kətwo tamo saqiye d maye marfele i ḥaywanayḏe ʕal am maye w dəqle i sakkahayḏa aydan tamo
w azze hedi hedi mhalaxle w čəkle ruḥe taḥt i kone di barṯo du šex daš šammar
haṯe i barṯo du šex daš šammar qayimo əmmo brax maṯyəx ya ḥoṯo w m ayko aṯət malli ya mʕazazto
w uno əbʕono wo barṯo hawxa d əṯyo l gabi d msalyoli mu sabab d uno d kətno lḥuḏe w mḥaṣarto bi konaṯe
madʕalle lu kuruko d səmle ruḥe kačke məlle uno mi qabile d babəx no walakən mi qabile d babəx čike raḥəqto yo
w u sabab d məlle raḥəqto yo ḥatta d lə mfakro i kačke dowən qariwe gdəḏʕola məlle raḥuqe lašan d l əḏʕola
madʕalla i barṯo du šex daš šammar məlla ahlan w sahlan b ʕayni maqbeli i miṯaytayḏəx l gabi w mʕazazto gfayšət gabi hul d obəʕ lebəx
i naqqa d madʕalla li kačke i barṯo du šex daš šammar u xabrano w axəlle ʕam ḥḏoḏe w hawi lalyo maḥšamme ʕam ḥḏoḏe
w daʔiman i kačke i barṯo du šex daš šammar kqəryo li ʕabdayḏa d kətyo aṯto
kəmmola ya xudumtayḏi kəbʕono menəx ṣafro falge d yawmo ʕaṣriye d mamṭət am makulat dowən basime
ar rawayəḥ dowən basime bu sabab d kit gabi barṯo mʕazazto
w šufro lə ḥzeli mə šəkəl di barṯaṯe w aṯyo l gabi b ḏ̣ayfuṯo w hiya maq qabayəlayḏan yo
madʕalla li ʕabda aʕla əmmo u mamrayḏəx aʕli gmaqbəlalle ʕal qarʕi ya səttiye ya barṯo du šexayḏi u mede d kit mawǧud gmadmalləx w xabrəx lə ktəwrono
bəṯr maṯe fayəš u zʕurano d mxamele ruḥe di kačke arbaḥṣar yawme gab i barṯo du šex daš šammar
kamili ann arbaḥṣar yawme hawil layo mšayela mene li kačke məllale kmətʕaǧbono malava aṯət hawxa l gabi lo suwal w lo ǧuwab hal l mən aṯət
madʕalle lu kuruko d səmle ruḥe kačke məlle ašər u suwalayḏəx ramḥəl gšuqannole w gdumannoləx əmmo ṭrowe
hawi lalyo qayimo i kačke dəmxi ʕam ḥḏoḏe a tre ʕam ḥḏoḏe
ḥəngi d u zʕuro d kətwe ʕaǧizo d aṯi mi dukṯo raḥəqto hol m ḥḏor ḥalab ʕal ḥaṣe di ḥaywanaṯe d kṭərḏo bi barriyaṯe w ʕaǧizo we w daʕiṯo we damixi a tre ʕam ḥḏoḏe
w saʕa l aloho mamṭele i kačke i barṯo du šex daš šammar qayəṯ qarʕa taḥtəšʕo du zʕuro nšəmla i daḥṯayḏe u zʕuro heš damixo aḏiʕo b reḥe di daḥṯo d kətyo hano abro w latyo barṯo
lə mtanela aʕme w lo maqəmla mi šanṯo hama səmla mede
mədla lu sayfo d kətwe diḏa d mḥafḏ̣owa u ʕərḏ̣ u namusayḏa daʔiman maḥatla bayn a tre aman xəd ḥoṯo w aḥuno
hawi ṣafro qayimi a tre b ḥubo w dlo škuk
i barṯo du šex daš šammar madʕallale lu zʕuro məlla uno i barṯo du šex daš šammar no w mdagelux aʕli məllux uno barṯo no mi qabilayḏəx no walakən uʕdo kḥəzyono d kəthat abro
w waʕd d aloho aʕmux w daxil daxil d aloho qaṭlo lə qəṭlallux hul d kəthat taḥt i čadər di kone
walakən malli ḥaqiqi l mən aṯət w mšakelux u ruḥayḏux b ṣəffe d kačke w malli i masalayḏux mən yo
madʕalle lu zʕurano məlle kan d umanno ʕaǧab gqəṭʕitu riši
məlla lo daxil daxil d aloho naqqa ḥreto walakən malli i ḥaqiqa mən yo lo zayʕət w msaǧər lebux hiš luwelux fəkər
madʕalle lu zʕuro aʕla məlle ašər aṯino uno larke aṯino d mahzamnoləx
əmmo ʕaybo ksaymət u xabrano bayn aq qabayəl daʕ ʕarab lo kowe dowe
latna kurmanǧ d mahzmina w d maqṭlina w d manhbina aw d muḥena u ṭarž d ḥḏoḏe laǧan u tuhzimo
gabayna hano u xabrano yasaq yo əlla u xabrano man šməʕle baʕ ʕašayər w baq qabayəl ksoḥo di ʕašire ḥḏo naqqa w lawi baz zabnayḏan u mamrano
madʕalle lu zʕuro omər naʕam lawi uno stene kumannoləx lawi walakən uno rḥəmliləx gmubannoləx
i naqqa d məlle lu zʕurano hawxa i kačke ḥəlla b gwine u wariḏo d bayn ʕayne du zʕuro qayəm w mle ʕayna mi gawruṯayḏe
aḏiʕo ḥaqiqi sabʕo yo w lə kzoyəʕ m tə nošo
əmmo gdummallux xabro ya zʕuro hul uʕdo aʕmi hani arbaḥṣar yawme w daḥ ḥamšaḥṣar b ḥoṯo w aḥuno walakən ksaymono raǧa m aloho w menux gdummatli i ḥaqiqayḏa abre d man hat w m ayna ʕašire hat
madʕalle lu zʕuro omər uno zəḥṯo b lebi gmaḥatno ġer m aloho di šmayo
kan emi duyo ṣadəq uno abro d šex slayman u šex daʕ ʕanəza w mawquʕayḏi w i ʕaširayḏi w d babi d meqəm hiya ḥḏor ḥalab
əmmo u rabo d meqəm ǧəddayxu man yo we
omər šex mhed w bəṯr m šex mhed babi
bəṯr maṯe d məllela am maṯlani qayəm u abro du šex slayman əšme mḥammad məlle waʕd d aloho aʕmi w aʕməx gmubannoləx lo qarʕi əzze
əmmo ya zʕuro lə mǧasrət d kəthat taḥt i konayḏi
hulilux aman l aloho d ki qarʕux lə məqṭəʕ harke hamma lə maʕlət ḥəz diḏux nošo d lo šoməʕ
u ʕərḏ̣ du ʕarabi ṣaʕbo yo w tuhzimo gabayna ṣaʕbo yo
madam ki u gawrano hat u farəsano hat mle ʕayni menux mi gawruṯayḏux waʕd ʕam aloho gdəṯyono aʕmux
walakən kit mede šarṭ gdummalluxyo omər malli
əmmo l babi kətle tre ferəsin a tre ferəsinani ḥa əšme ḥasan w ḥa ḥəsayn
bi ḏarbo du sayfo bi ḏarbo di rumḥo w b ḥaṣe du səsyo bu tuqliʕo nošo lə kġulabbe ʕumum daʕ ʕašayər kulle dad dəžmən w dad dost məštaʕalle bi ḏarbo du sayfo nošo lo ġlibile
ənkan d qədrət d maxləṣət qumani ašər gdəṯyono aʕmux w d lo qədrət d maxləṣət qumani lo maḥtət ḥṭiṯi b qḏolux w hat stene xort hat w abre d mbayno hat w lə kəbʕono d əzzux bi taḥluka
madʕalle lu kuruko məlle kan uno d ḥušawno ḥasan w ḥusayn w yawar ʕaǧil babəx w aʕ ʕašayər waq qabayəlani lə fatnowo lu ʕafranowo w uno lḥuḏi lo ʕubannowo larke
i naqqa d u zʕuro d məlle u maṯlano w d mkalafle i ǧġaliyaṯe li kačke ḥaqiqi aṯila qanaʕa li kačke ki hano gawro yaʕni lə kḥošu b briṯo ʕəl mene
w aydan li kačke rḥəmla i gawruṯayḏe m kul mede
məlla waʕd ʕam aloho w aʕmux adlalyo falge d lalyo tam gmarwəxatli b ḥaṣe di ṭayḥayḏux dalule kəmmila w gəzzano gdəʕrina w gdubina foṯayna lu aṯro d babux
ʕam dawi falge d lalyo kqaymo i kačke maydo ax xalxolayḏe du semo w u mede d kətwola raḥlo w ǧule naḏ̣ife simila kulle baqča w rawixo bəṯr ḥaṣe du zʕuro w mərre daʔyəm ya aloho ayko
mhalaxxe maṭən bu lalyayḏa li baḥra d hol maye mayire
heš lə qaṭiʕi u ḥdud daʕ ʕanəza heš bu ḥdud du babo di kačke ne bale mədde xayəfto fayəš d moṭən lu ḥdud du zʕuro
naḥət mi dalulayḏe məlle li kačke omər nḥat məlla qay gnəḥtina
omər u xabro d məlləxli taḥt i kone d babəx u waʕdawo gəmkamannole
w huləxli ṭaʕne rabṯo bu waʕd d aloho d lə mǧarabno ḥasan w ḥusayn af ferəsin d babəx lə kqamno marke walaw uḏaʕno u yawmayḏi saʕa howe
mḥele u sayfayḏe bi arʕo w dəqle i səkke di ḥaywanaṯe d kətwayye rawixe aʕla
diqole bi arʕo w ṭrele i kačke mraḥaqto mene ʕəsri droʕe
w gbəxyo w gmalwəlo bi skut bu sabab gzayʕo maf ferəsin du babo d kətne baṭle w nošo lə mḥele ḥaṣayye bi arʕo
nahe ftəḥle ʕayne lu yawmo u kuruko məlle uno gdumaxno ya kačke w ʕaynəx bu darbo ḥzay ḥasan w ḥusayn gdoṯən am lo
u kuruko bəṯr me d daməx šawṭo maqəmla li kačke kəmmo qum ḥaru bayto kaṯən af ferəsin d babi
u toz qum raġle da ḥyewənaṯṯe kʕole li šmayo
w kḥayrono tre lḥuḏe ne w kəmhalxi ʕam ḥḏoḏe xd am malaxe
w huwwe foṯayye laf elayna w kəmhalxi bu šopayḏan
qum əzzano gzayʕono d lowelux maǧal lənne
mhalhele lu zʕuro məlle uno u kuḥlo d ʕaynəx no w b ḥoṯo w aḥuno aḥunone na ʕam ḥḏoḏe hul li saʕaṯe
lə mfakrət bak kaynat bu ʕabd d aloho əlla gəmǧarabno ḥasan w ḥusayn bu sabab duləxli meqəm i ṭaʕnayo əmkan latla
aṯi ḥasan w ḥusayn maṭən l gabe w dralle šlomo aʕle
mərralle marḥaba ya walad w l ayko gəzzux w m ayko hat
məlle e haka d mšaylitu aʕli uno u mahzəmono di barṯo du šexaṯxu d yawər ʕaǧil no
omər l əmmət u xabrano b foṯayna bayn aq qabayəl daʕ ʕarab ṣaʕbo yo u xabrano latna kurmanǧ yabančiye d l əḏʕilan nošo
hano u tuhzimo gabayna qabiḥa rabṯo yo quṭlatwo a tretayna w ləmmatwo u xabrano
madʕalle lu zʕuro məlle uno ḥšuli u ḥsabaṯxu w d yawər ʕaǧil u ʕumum daʕ ʕašayər kulle hul d mobeli i kačkaṯe m gabayxu
haṯe i kačkaṯe tleli ḥayfe d babi əšme šex slayman w ḥayf daš šawʕo aḥunonayḏi d qṭilile b iḏe nḥirile yawər ʕaǧil u babo di kačkaṯe
umanno gmuḥeno talane aʕlayye lə gməṯnəḥ lebi w quṭanno kmo mənayye lə gməṯnəḥ lebi
walakən əlla bi xəṭṭa du namus d mafḏ̣aḥnole w kuḏaʕno ʕaybo yo w l uno ste lə kmaləq
haṯe tleli u ḥayfayḏi b iḏi w mə kəbʕitu mqademu
madʕalle ḥa mənayye əšme slayman maf fərsanani məlle aḥna u mede d kəbʕina aṯina d mḥarbina aʕmux ḥa ḥa
bu sabab daq qabayəl daʕ ʕašayər daʕ ʕarab mu bab w ǧəddayḏan lo kowe tre d lətmi l ḥa
haṯe ʕaybo yo w aʕ ʕašayər d šəmʕi ġalabe makruhiye yo
bu šruṭ daʕ ʕašayər gmalxina w nəḥtinalux ḥa ḥa
məlle ahlan w dahlan mi dukṯo d aṯitu w larke
qamayto mšalaṭle aʕme ḥasan u rabo ṭrele ḥusayn u naʕimo bi arʕo
rawixi ʕal as səstoṯo i səsto d ḥusayn rawəxla u zʕuro w ḥasan rawəx ʕal i səstayḏe
ʕal i ṭayḥa lo qudarwo ʕal i dalule lo qudarwo mu sabab d kətwa xayəfto
hulele i səsto du aḥuno du ḥawrayḏe w mḥalle ʕam ḥḏoḏe bu darbo du sayfo
madʕalle lu zʕuro aʕle məlle ya ḥasan haka farəs hat w maḥoyo d sayfo hat ono gəmšaraṭno aʕmux šruṭ
kan d əḏʕət u mḥoyo du sayfo kayiso kmoḥət w sagmani hat aḥna gmuḥena b iḏe čappiye d mafirinala xd u pallo u ḥa d məqṭoʕo iḏe gəmsaləm
mḥalle qəm ḥḏoḏe taqriban saʕa w əlla zʕuro šqile fərṣa mene mḥele ʕal iḏe čappiye du ḥasan mafirole
i naqqa d mafirole naḥət mu səsyayḏe u zʕuro mədle l iḏo qṭəḥtayo mḥalqole li kačke omər uno u kuḥlo d ʕaynəx no hano ḥa
qayəm ḥasan bi ṭəbbiye daʕ ʕarab mofaqle əšmo d məšḥo kətwole ǧawdəke aʕme w mfašalle b ṭasəke w maḥət kube w xarnufat mədone hawxa w mčaqčaqle u məšḥo mašḥalle kwele iḏe
i bərinayḏe maṣrole bi dəsmalayḏe w yatu tamhone myaṣro
bəṯr maṯe qayəm ḥusayn u ḥawrayḏe mḥarabbe ʕam ḥḏoḏe saʕa w mdawamme saʕa w falge zəd mu qamoyo
hawo ste mšaraṭle u šruṭano aʕme ənkan d qəṭʕina bas sayfe ḥḏoḏe lazəm dowət farəs w malfono kayiso d moḥət ʕal i iḏo čappiye aw d moḥət ʕal i iḏo raṣṭiye
man d qṭiʕo iḏe gmisaləm xəd ḥawrux d ḥzelux omər ahlan w sahlan
qayimi naqqa ḥreto bəṯr m əstiraḥa w mḥalle b ḥḏoḏe
tarte saʕat lə ġləbbe ḥḏoḏe faqat kul saʕa šəqliwo əstiraḥa
bəṯr mat tarte saʕat qayimi rawixi am maržaʕ ʕal as səstoṯo d ḥḏoḏe w mḥalle baǧ ǧaridat
madʕalla li kačke ʕal u zʕuro məlla hdim bayto bu məqamano lə gqədrət aʕle
hano farəs yo xayifo yo latyo xəd ḥasan b ʕumro rabo
hano i darbo du sayfayḏe makruh yo gmuḥelux darbo tuġma walakən uno gmufallux u taʕlimayḏe
heš i naqqa d kətwi bu bayto d babi
ṭray i səstayḏux dlo təʕbo gšəqli i fərṣa mene w lo gquṭelux
w gmaḥtono bolo stene i darbayḏe d mḥele buxat latyo ġame d moḥe ʕal iḏux d moḥe ʕal qarʕux yo mu sabab qḥir ʕal u ḥawrayḏe
i naqqa d məllale li kačke u xabrano msəkle b ʕaql diḏe w mhalaxle aʕme mḥelele baǧ ǧaridat naqqa ḥreto
falge d saʕa lo yarəx i masale w əlla u zʕuro šqile fərṣa mene w qṭəʕle iḏe dawo marke i čappiye mḥalqole l tamhone
naḥət mi səstayḏe omər šquləx hani tre omər fayəšləx mede žġer maf ferəsinani kit nošo d oṯe mqadəm lu ǧanano diḏi w ʕumri štaḥṣar əšne
i naqqayo li kačke mi fṣiḥuṯayḏa w d mle ʕayna mi gawruṯayḏe w mi falsafe di ǧġaliyayḏe w qəmla i kačke nšəqla bayne ʕayna əmmo annaqqa maqbelilux u ṭaq ḥamšo
u mede d məlli taḥt i kone meqəm d əṯyono fəʕlan səmlux w ṭəbqan səmlux
mama haṯe kula ǧaryo lqul ʕayni annaqqa gduwyallux tamam aṯto
bale uʕdo b ḥoṯo aḥunone na ʕam ḥḏoḏe əmmo qum d ruxina ʕal i ṭayḥayḏan i dalule kəmmila gəzzano
fayəš məqdar d saʕa d muṭena lu ʕafrayḏux bale kzayʕono babi d oṯe w d mamṭe ʕaskar kuṯre aʕme gədtoʕəb rišux ġalabe
omər uno ḥšuli ḥsab d babəx w di qabile kula w ha madam məlləx hawxa uno lo kəzzi marke d l oṯe babəx mǧarabno babəx
mḥele naqla ḥreto i səkke di ḥaywanaṯe bi arʕo w yatu
ḥasan w ḥusayn lbike bab bərinataṯṯe w kələn mtaxre mene l tamhone
hano ʕal u mawḏ̣uʕ di ḥkeye w di masale dawyo w ǧaryo fhəmle u babo di kačke heš bu bayto aḏəʕ ḥasan w ḥusayn mʕawqi
omər gəzzi lu hawaraṯṯe
mobele tralfo suwariye aʕme d mnaqele b iḏe w kulle ferəsin ne
kulle ferəs w ʕagid wayye w rahiṭi b rahṭo ġalabe w mqadamme bu šop d ḥasan w ḥusayn maṭən li baḥra du hol dukṯe du mawqəʕ du ḥarb d mḥalle b ḥḏode ḥasan w ḥusayn w u zʕuro
ḥzalle ḥa kile ʕal feme dam maye kalyo
i kačke stene kile b xaṣrite
u babo məlle kito layto hani ne u zʕurano yo d mahzamle i barṯayḏi
i naqqa d mqadamle lu šex w a tralfo suwariye aʕme maṭən l gabe w məlle mʔamalle lu šex yawər ʕaǧil omər nḥatu mas səsye
i naqqa d naḥiti mas səsye w yatiwi w ǧġili ʕam ḥḏoḏe a tralfo ḥa kməǧġəl ʕam u ḥreno
madʕalle lu šex məlle latyo čaġ di ǧġaliyaṯe u mawtayḏi qul ʕayni
u šarafayḏi u namusayḏi azze qay kməǧġəlitu ǧġaliye w wanse ʕam ḥḏoḏe aḥna l mən aṯina
madʕalle ḥa maf ferəsinayḏe məlle xabrux yo ya šex mʔamər
w aṯina aʕmux d lo dəʕrina w əlla d saymina namus laǧanux ya šex
a tralfani gḥəšwinalən barqabal d qarʕux w du šarafayḏux w du namusayḏux
w baḥ ḥaye d aloho gyumena w bəṯr b rišux gyumena d lo dəʕrina xalye hul d lo saymina namus
i naqqa d məlle lu farəs hawxa w aṯile kef lu šex ġalabe fhəmle lu šex ki hani b lebo ṣafyo aṯən aʕme
fayiši məqdar d saʕa lo zʕuro gməǧġəl w lo u babo di kačke gməǧġəl
i kačka m laxalf b hedi w b ḥəs məllale ya zʕuro kəbʕono menux d məǧġolət ʕam babi
w babi aṯi maṭi larke w waʕd d aloho w aʕmux huli heš i naqqa d kətwi taḥt di konayḏi lo kowe d dəʕrono naqqa ḥreto l kone d babi
w qaḏ̣yo haw kuweli
bale məǧġəl ʕam babi b lišono basimo w makixuṯo ḥzay u maqṣadayḏe l mən aṯi w mə kobəʕ
madʕalle lu zʕuro məlle marḥaba ya ʕammo maʕlele qarʕe lu šex məlle marḥaba w ahlan w sahlan kobaʕno menux d əmmatli ya zʕuro abre d man hat
d səmlux i mʕamalaṯe b qarʕi w d mobelux u namusayḏi w i barṯaṯe diḏi d kətwo mʕazazto bu baytayḏa
w nošo bahəs diḏa lo mamṭele əlla ġer mi kaysuṯo
w u tuhzimo ste kəḏʕət gabayna ʕaybo yo ġalabe w səmlux i nuqṣaniyaṯe aʕli w twəllux u šaraf u namusayḏi
kobaʕno naqqa ḥreto d mkarratli abre d man hat
madʕalle lu zʕuro aʕle məlle haka d šəmʕət meni xabro fham mə kumannolux
bu aloho di šmayo gyumenolux w b anbiye kulle kyumenolux uno abre d šex slayman no hawo d b iḏux d qṭəʕlux qarʕe w qarʕe daš šawʕo aḥunonayḏi
i naqqa d məlle u xabrano u šex aṯi l bole
uno b gawe d emi tloṯo yarḥe w hul dawino štaḥṣar əšne
w mšayeli m qašti məlli l ma qṭile babi w aḥunoni aw kətwoli noše aḥwoṯo aḥunone məlla abri ašər lə gmaǧryono d əmmallux gzayʕono hat ste d əzzux bu darbawo
w məllali l qašti w aṯino bu qəzd d aloho w hul li arʕaṯe diḏux w ašər ʕabənno b ṣəffe d kačke w mobeli barṯux
w barṯux rḥəmla i gawruṯayḏi w maṭino hul larke li baḥra du hol 
w kəmšayaʕlux ḥasan w ḥusayn mǧarḥili qṭəʕli iḏoṯayye
haka kit ʕammo gabux gawruṯo u šruṭ daʕ ʕašayər bayn ḥḏoḏe d məǧġəlina ṭro nuḥatli ḥa ḥa aw kəbʕət hat nḥat
i naqqa d məlle hawxa u xabrano šaməʕ u babo di kačke məlle ṭləblux u maṭlubayḏux kayiso w u ḥarb daʕ ʕarab kəḏʕət u šruṭayḏa hawxa ḥaqiqatan abre d šex hat w kəḏʕət u uṣul
omər abro gnuḥatlux ḥa ḥa
naḥətle ḥa ḥa hul ḥamši qṭilile lə mnababbe ʕal iḏe
tloṯ saʕat qṭile ḥamši
ḥəlle u babo di kačke gmitaləf aʕ ʕasekərayḏe w kḥoyər i darbo du sayfayḏe ġadar gmuḥela w ferəs yo pelawan yo ʕal ḥaṣe du səsyo zayəʕ mene ġalabe magəble mene
madʕalle ʕal aq qabayəlayḏe d kətwayye aʕme omər uno latli ḥaq aʕlayxu ya ann abnayḏi bale uno gnuḥatne
naḥət u šex w rawəx ʕal i səstayḏe kḥel a tre ʕam ḥḏoḏe mḥalle b darbo du sayfo
madʕalla li kačke m laxalf məlla ya zʕuro ya abre dad dəžmən w yawma rḥəmli i gawruṯayḏux w gmaṭyallux
ksaymono heviye m aloho w menux ki ḏ̣arbo l babi lo muḥatle
madʕalle lu kuruko məlle qay məlla e kan d əmmallux qṭal babi ramḥəl luxat ste aṯto lo kuyono
gəmfakrət i naqqayo b ruḥux gdəmmət alo madam maqṭela u babo d ruḥa w məlla qṭale ramḥəl gəmsammoli ste
uno ʕal u gumanano kəmmalux
kəḏʕət uno barṯe d aṣil no
makəmli foṯe aʕmux w bu sabab d kəthat gawro mnaqyo w ferəs ʕagid rḥəmli i ferəsiyayḏux aṯino aʕmux walakən ġer maqṣad latli aʕmux
i naqqa d məlla li kačke madʕalle lu kuruko omər aḏəʕno d kəthat barṯe d ḥalal w šaṭər w fahəmto
mədde l iḏe d ḥḏoḏe lu zʕuro lu babo di kačke w rawixi ʕal as səstoṯo ste naqqa ḥreto
mḥalle baǧ ǧaridat b darbo du sayfo u kuruko šqile fəra mu babo di kačke
tloṯ kore maḥatle u sayfo ʕal qḏole u babo di kačke komər nḥar u nḥorayḏi ṭaw mu fyošayḏi yo bi qabilaṯe qum tralfo nafare w ḥamši qṭile w ḥasan w ḥusayn a tre ferəsinayḏi qṭile
qšəʕlux ʕayni w ṭrelux meni u nḥorayḏi l uno ṭaw mu fyošayḏi yo
u zʕuro madʕalle aʕle məlle lo kuyo haṯe bak kaynat məqqayəṣ duwena dəžmən ʕam ḥḏoḏe b ḥarayto xliṭ ʕam ḥḏoḏe
lo kowe d ubeno afto buxat l xaṭər d ʕayne di kačke
məlle ya zʕuro uno kəmfakanno d kəthat hat malaxo mi šmayo ʕaǧab tralfo nafare lo zayiʕo ʕaynux d kḥuzatte b ʕaynux w d mǧaraḥlux ḥasan w ḥusayn d mafərlux iḏoṯayye
hano malaxo hat ʕaǧab ma tralfani ḥa lə kḥokəm buxar darbo d sayfo wa la darbo d rumḥo kəmfakanno d kəthat malaxo mi šmayo
madʕalle lu zʕuro məlle uno latno malaxo ḥaša hanək ax xudome di alohuṯo ne
walakən uno abre d šex slayman no babi ḥukamwo ʕal i qabile daʕ ʕanəza w kətwo ġalabe rabe rəbwoṯo taḥt iḏe w šex mnaqyo wo
hat ste kəḏʕət buwe ḥatta b iḏux qṭilux nḥəllux huwe w šawʕo aš šawʕo aḥunonayḏi
i naqqa d məlle hawxa madʕalle l babo di kačke aʕle məlle ašər kubaʕno menux b ḥubo d əzzux m gabi m qul ʕayni
madʕalle lu kuruko omər mən yo i ḥubayḏux d kəbʕət
omər kubaʕno menux d mbayḏ̣ət foṯi w duʕanno li qabilayḏi w lu kursiyayḏi d mičəkno bayn aʕ ʕašayər d kətne ʕayəd diḏi w d l əmmi mawballe i barṯo b tworo d lebo aw b tuhzimo
kəḏʕət gabayna u tuhzimo ʕaybo yo qabaḥa rabṯo yo
mamafi məblolux w haw kowe čara menux balki aloho aʕmux yo kubaʕno menux ṭalbe
madʕalle lu zʕuro aʕle məlle i ṭalbayḏux mən yo
omər kubaʕno menux alfo gamle ḥəwore w naqdo di kačke w bəṯr gduṯena l ḥḏoḏe bi arʕaṯe d kətna yatiwe ʕam ḥḏoḏe
w bəṯr maṯe kubaʕno menux mo səsye w mo səstoṯo kulle dowən kḥel more d waṯiqa
w kubaʕno menux alfo ʕwone ḥəwore dowən hawiye w kubaʕno menux bəḥwore w kubaʕno menux bu yuqro di kačke dahwo
i naqqa d məlle hawxa lu babo di kačke maḥatle lu kuruko iḏe ʕal ʕayne ʕal qarʕe məlle maqbanno hani kulle kulle kmaqbannən ʕal qarʕi w kətlux ṭalba ḥreto mar
u babo di kačke məlle lo aloho mbarəx aʕlux w kubaʕno i kačke d əṯyo l iḏi b samaḥa
qayəm i kačke mhalhela məlla l ḥamdəlla d azze u šarrano bayn at tarte qabayəl ʕašayər rabani w naqqa ḥreto d lowe šarr w mibəz admo ʕal foṯi
w azze u babo di kačke nšəqle bayne ʕayna w ṭləbla xaṭər mene w nšəqla iḏoṯe w daʕiro m gabe
marwxole b ḥusn w rəḏ̣a w huwwe foṯayye lu ṭuro d ʕabdulʕaziz
i naqqa d maṭən lu ṭuro d ʕabdulʕaziz qəbli du ṭuro ḥzele nawale ʕaməqto w ḥzele raḥyo biya kito tarte kačkat šafire mxamle w gawre l ḥəḏorayye lə kḥoze w la bašar kətwo tamo
mətʕaǧable lu kuruko məlle ya rabbi hani əns ne aw ǧən ne aw mən ne hani
i naqqa d məlle hawxa ḥḏo mak kačkat manṭaqla məlla ya farəs ya ʕagid mqadmət laf arke gdəmminalux u kloyayḏan darke m mən masale yo
mqadamle lu kuruko məlle mən yo əmmo ašər aḥna tarte kačkat kḥuzatlan ʕumrayna ḥamməš w ʕəsri taqriban w ksaymina lə ksaymina d mafitina ruḥayna mi raḥyaṯe lə kqədrina
madʕalle lu kuruko məlle u sabab mən yo omər ašər kit ḥa harke ʕabd rabo kibe xəd gomušo kile bi baxčaṯe bayn ad dawmani ṣafro koṯe kḥoyər bu ṣabaḥayḏan walakən lə gəmqadəm lu ʕərḏ̣ w namusayḏan w ʕaṣriye koṯe naqla w ṣafro naqla
məlle qay lə gməqṭəl u zlamano madʕalla li kačke ḥḏo mənayye məlla tux ḥzay b feme du gubano mə kito w bəṯr məǧġəl aʕmayna
ašər gmətʔasfina aʕlux ġalabe ki d oṯət w d məqṭolət w dowe ʕal foṯayna foṯo kumto
mqadamle lu zʕuro l feme du gubo lat tarte kačkat maʕlalle i farše b ḥaylo ḥzalle ḥzalle ki ǧamǧamyoṯo hən qadim ne w hən ḥaṯe qṭile
məlle mətʕaǧabno hani man qṭilile
madʕall l ḥḏo mak kačkat məlla lu ʕabd qṭilile
i məʕnayḏa mən yo əmmo man d oṯe ṭulablan koṯe kquṭelən w lə gəmqadamlan stene w kṭurelan hawxa bu ḥalano yaṣire
kətwolan emo w babo w aḥunone w nošo ġalabe rabe rəbwoṯo harke kulle qṭilile
mu sababano aṯi ġalabe malfone w rabe fursan mḥalle bu sayfo buwe lo qadiri aʕle
məlle qay lo qadiri aʕle mu sabab 	 əmmo mḥaršo yo w farzlo lo kəzze bu ǧasadayḏe
i naqqa d madʕalla li kačke dawxa u kuruko məlle u darmonayḏe gabi yo
i naqqa d məlle u darmonayḏe gabi yo ak kačkat mərre haka hawxa yo d maxləṣatlan waʕd ʕam aloho w aʕmux ayko d obət foṯayna aʕmux na yalənəz d maxləṣatlan mi ʕubudiyaṯe du dulumano
məlle qumu meqəm d oṯe w uʕdo aʕlayna ṣafro yo gḥəftinale nuqro tloṯo mətrowat mrabaḥto
w mʕawnitəlli w mamṭeli ḥḏo aʕmi stene kila hone kliṯo si ṭayḥayḏi
w gduṯena ann arbʕotayna gḥəfrina w gsayminale i nuqraṯe w maḥtina qayse ʕəl mena rafiʕe w ʕafro ʕəl mena
w i naqqa d oṯe qum ṭwaḥte d yawmo hatu mhalheləlle ʕašan lašan d ḥoyər bixatu d lo ḥoyər qume
w gdoṯe gmičək bi nuqraṯe w maqlbina w ʕafro aʕle w gməfṭəš bu ʕafro gxəlṣina mene w gḥuzetu ḥaye i naqqayo ḥaṯe aʕmi
səmme u ʕamalano w aydyan aṯi u ʕabəd m ṭwaḥte d yawmo mhalhalle lak kačkat
i naqqa d mhalhalle ḥəlle bənne məlle ʕaǧab ʕuǧabno qay kul lalyo lə gmhalhilitulli ġalabe adyawma kəmhalhilitulli ġalabe
madʕalle lak kačkat əmmi adyawma aṯilan fṣiḥuṯo w kef luxat ġalabe w qṭəʕlan u amalayḏan mam morayḏan mam moroṯayḏan w balki i qəsmayḏan aʕmux yo mu sababno fṣiḥina ġalabe aʕmux
i naqqa d mqadamle w mḥalaqle raġle twiri aq qayse rafiʕanək w ʕabər bi nuqro w maqlabbe u ʕafro aʕle w fṭəšše tamo
u kuruko ḥəlle bab baxčat w bab bəstone w mi dəlmiye du ʕabdano nošo lo maǧrewo uṯewo la dkoṯanək
ḥəlle omər ṭaw me d fayəšno harke layto w d uxanno u rabəʕ d kit harke w ab bəstone d kit harke wann ilone d kit harke u ṭaw m kulle yo
mu sabab d kətwole lu ʕabdano ḥamšaḥṣar qaṭʕe d ʕeze w ʕwone
hani hənne ar ruʕyaṯṯe d marʕanwulle w nošo lo maǧrewo mqadamwo muḥewo ʕal u talanayḏe
w əzzewo i naqqa d tamwo aʕ ʕeze aʕle šuqalwo bu zor bu sayfayḏe šuqalwo mu ʕulmo w mamṭewo l gabe nošo lə mǧasarwo aʕle
i naqqa d məlle hawxa qayəm ǧġile ʕam aṯe d mahzəmole məllela gədfayšət gabi harke bu rəḏ̣a bu ḥusn
əmmo uno lanno ṭaw menux ayko d əzzux uno aʕmux no
qayimi yatiwi ʕam ḥḏoḏe
qayəm u zʕuro azze mhalaxle məqdar d tarte saʕat azze bayn aʕ ʕarab kəmmənne əšmayye ǧbur mqadamle su šexaṯṯe
omər ksamno raǧa m aloho w menux d obatli ḥa malfono fahomo du kṯowo
kətli harke maqṣad d aṯino buwe w kubaʕno d maḥǧəlatli
məlle mən yo u maqṣadayḏux omər ašər kətli tloṯ niše harke bu ḥasab di šariʕa gəmnakaḥnən aʕli kubaʕno d ubatli malla
i naqqa d məllele hawxa lu šex da ǧbur u šex da ǧbur omər gdubenolux w lə mšayele mene məlle m ayko hat
mamṭele u malla marwaxle ʕal səsto w mhəlle a tloṯ aʕle
w fayəš u zlamano tmonaḥṣar əšne bu mawqəʕano bi raḥyaṯe w hawile arbaḥṣar abne tloṯaḥṣar mat tarte w ḥa mi qamayto lḥuḏe w bas
yawmo may yawmo bi fərṣaṯe d kətyo ba tmonaḥṣar əšnani səmlele sayfe d tene w marfewo an naʕime b ḥḏoḏe ḥoze ayna kqodər ʕal ayna
w ḥəlle walxalaṣ ḥzele u abro d mamṭele di qamayto d mahzəmole ġləble a tloṯaḥṣar ḥrene
məlle ya i naqqa dowe d maṯno gdubenux u muhrayḏi w u sanad w i maḏ̣baṭa di šuxitiye hat gdoṯət b dukṯi hani lə gmanfʕiline
i naqqa d məlle hawxa omər ašər babo kan uno d ṭorət meni b ṣulḥ w ənsaniye kubaʕno menux lo b ǧabriye mu sabab d kəthat babi walaw d luwatwo babi uno a tloṯaḥṣarani aḥunone gquṭannowolən
məlle qay abri omər hani lo kowe mənayye lo gawruṯo w lo talan gmamṭən w lo koṯe mənayye maḥwo d sayfo w lo mede
w mu sabab d kətwayye ann emoṯaṯṯe dalil taḥt i ḏ̣ulmiye nafiqi m sidux ʕayne twərto
amma hat abre das sabʕe hat w emux mas sabʕe yo
bəṯr ma tmonaḥṣar əšne qayimi m tamo w səmme raḥil rawixi ʕal ag gamlaṯṯe w mawbele u ṭaršawo d kətwo w mawbele foṯe yalla d əzze lu bayto d aṯi mene meqəm
mqadamle b imomo kulewo w b lalyo malaxwo mqadamle li dukṯo d gmoṭe li kone d meqəm d aṯi mena lu baytayḏe u qamoyo
məlle ya ann abnayḏi klawu harke w abri u naʕimo ṭro noṭər u sayfo b iḏe i rumḥo b iḏe
ṭro noṭər ʕal aḥunonayxu lawo uno gəmqadamno d ḥuzeno kit dəžmən b qamuṯayxu lo
madʕalle lu zʕuro naʕimo məlle omər ya bab hat lḥuḏe kowe d əzzux
omər abri ġamo layto yaʕni tarte daqayəq ḥamməš daqayəq nahaye gduʕanno naqqa ḥreto aʕlayxu
mqadamle li kone i qamayto w əlla kḥoze xort šafiro ʕayne kome nqiše u sayfo qume kile kmakrəx bi oda du babo d ruḥe
amma u babo d mqadamle l aḏəʕ u abro yo
w ʕabər taḥt i kone i kone b arbaḥṣar stuwan
lo šlomo drele aʕle w lo mede yatu qm i tfayo d ksaymi i qahwe
aṯi u abro d kətyo bu bayto hano d lo kuḏaʕle d kətyo u abro hulele fənǧan d qahwe w mḏ̣ayafle ḥreo w da tloṯo
i naqqa d mḏ̣ayafle da tloṯo u babo du kuruko məlle demak ki uno dəžmən no
bu sabab d kit gabayna bi qaʕəde daʕ ʕarab u ḥa d ubele tloṯo fəneǧən kḥəšwile dəžmən
mfakalle lu babo məlle hano ya rabbi ʕaǧab aṯti magwalla bu zlamano ʕaǧab abri yo
aw i naqqa d daʕənno d ṭləbli xaṭər kuḏaʕno i aṯtayḏi ṭʕənto wa
hama hano u abrayḏi yo am latyo u abrayḏi
bu fəkrano kəmqaləq kmaqləb kmaṭrəṣ fu fəkr diḏe w ǧġaliye lə gməǧġəl ʕam u zʕuro
w kḥayrət bu zʕuro kəmmatle foṯo alyaq mene bi ʕašire kula layto w arbabtər mene layto w farəs u admo gnoqəṭ m ʕayne
madʕalle lu babo du kuruko məlle bu fəkrayḏe məlle haka hano u zʕurano ramḥəl d qoyəm hano heš arbabtər mu zʕuro naʕimawo d mamṭeli d mu tuhzimo yo
w kan dowe u gawro d aṯti waʕd d aloh gquṭaʕno qarʕe
mqadamle məllele lu zʕuro məlle ya ʕammo hat m ayko hat falgo du lalyano koṯət
mbarbzo i ǧivate w nošo l ḥeḏori layt
w uno more d dəžmən no aš šammar dəžmən diḏi ne yawər ʕaǧil dəžmən diḏi yo hat šuġlux mən yo harke
w kubaʕno menux raǧa d əmmatli m ayna qabile hat maʕ ʕarab
madʕallele lu zʕuro məlle uno lo kumannolux bas kətli sər d məǧġanno w bəṯr
mqadamle laf i emo d ruḥe məlle ya ʕaliya əšma ʕaliya wa
məlle i gamlayḏan ʕaǧab maṣəlləx raġla lo
madʕalla li emo aʕle məlla abri ašər maṣroli kəmmono
i naqqa d məlla hawxa li žənəke ṭruyo i emo omər alo kḥanno bi gamlayḏan u ġaḏ̣ab d aloho kqodəḥ mena
w lo koḏaʕno aydarno samno
i gamlaṯe kquṭannola gdəmmi u ʕulmo m mən w lo quṭannola hayiǧo w ftəḥla ʕayna w lišona b fema aʕli kəbʕo d bəlʕoli
i məʕna ʕal u babo d ruḥe umarwo
mqadamla l ʕaliye i emo bu čit di kone ḥəlla hawxa kile ḥa daqne ḥəworo w ḥəlla məqqa d ḥəlla əmmo hano gməšbəh u gawrayḏi yo bale lakən i sowuṯayḏe lə gmitašbəh
marke larke mfakalle məlle mə gdumannole d umanno ʕammo aw gdumanno ḥolo mə kəmmət
əmmo izux abri malle malle mar ašər kətlan ḥa dəžmən kul naqqa koṯe larke falge d lalyawoṯo bəṯr me d mbarbzo i ǧivate
ḥur l katfe čappiye haka ḥzelux šamo kiba xəd ṭawʕo ʕal katfe i čappiye mar qum marke lə gquṭlinalux w waʕd ʕam aloho w aʕmux lə gquṭlinalux w bas
w kan d luyo ʕal katfe i čappiye i šamayo i ʕalamayo ḥətle dawšak ḥətl dawšaka w makreme haṯe i ʕalamayḏan hawxa yo
azze u zʕuro mqadamle lu babo d ruḥe məllele ya ʕammo marḥaba omər marḥaba
omər ašər al w masale hawxa yo kətlan dəžmən koṯe falge d lalyawoṯo bəṯr me d mbarbzo i ǧivate w koṯe w aḥna i ʕadayḏan daʕ ʕarab lo kowe d qəṭlina u daxil u ḏ̣ayfo lo kowe d qəṭlinale
bas ksamno raǧa menux d maḥwatli katfux i čappiye bu sabab d kətlan ḥa dəžmən kul naqqa d koṯe larke i ʕalame du dəžmayḏan ʕal katfe i čappiye šamo kiba xəd ṭawʕo
lu babo madʕalle aʕle məlle ašər uno kit b katfi kumanno
ftəḥle katfe w ḥzele i šamo
u zʕuro madʕalle ʕal i emo məlle ašər ḥzeli i šamo
mi fərḥuṯayḏa i emo ʕaliya məlla abri hawo babux yo
w hani tmonaḥṣar əšne mvayəʕ bi ġərbe w səmlan alfo kore u laḥmayḏe i mʕaziyayḏe nšaq iḏe w tuxle b rəḏ̣a
i naqqa d məlla li žənəke hawxa d šaməʕ u babo du kuruko b fṣiḥuṯo qayəm lu abro omər l ḥamdəlla d msəklux ya abri dukṯi w lo xayibo i dawmo du šuxitiyayḏi
omər abri fuš harke w kit aḥunonux d mamṭeli tloṯaḥṣar arba	ḥṣar abne w kətli tloṯ niše
w ṣafre d qudumto awwəl d nofəq u yawmo rwax ʕal u səsyayḏux izux qṭaʕ l qamuṯayye w uno gdumannulle kaṯənxu ġazu
ḥur abri lo muḥatte darbo du qaṭlo bas hah hedi hedi w gmawṣeno l aḥunonux ste hawxa
gḥuzeno ayna ḥa mənayxu kqodər ʕal u ḥreno
madʕalle lu abro du bayto məlle ʕaǧab baynoṯayye ma ḥa mənayye farəs
omər u farəs d kətyo šuǧaʕi w quwatli hano u abro d ʕamša yo d mahzəmoli m dad dəžmən yo
ʕaynux aʕle d muḥelux darbo du qaṭlo w a ḥrene lo lo zayʕət mənayye
hawi foṯe d qudumto u zʕuro rawəx ʕal i səstayḏe w barəm bi dukṯo d mʕašallele lu babo w hano daʕər laf an naʕimayḏe
awwəl d ḥzele mqadamle lu babo lan naʕime u abro d ʕamša məlle babo ayko wux
omər abri azzino harke l qamuṯan mǧasasli ḥuzena d qoṭəʕ l qamuṯayḏan gġudallan laǧan hawxa azzino
i naqqa d məllele u xabran w əlla kḥoze u zʕuro qarʕe du suwari kile qum gər naʕimo w məlle lu babo məlle babo ašər kḥuzeno hano ǧasus yo kaṯi d moḥe u talanayḏan
omər abri dowe ḥa lḥuḏe w ʕaṣro w ʕəsri w mo w maṯe luno w luxat lə kmakfən qay gzayʕət
omər haka dowe aloho aʕmayna išalla lə gzaʕno
i naqqa d mqadamle u abrayḏe d kətwo bu bayto aʕlayye w b ġadab hǧəmle rišayye w grəšle u sayfo mqadamlelən
məlle ya ḥayyaykum alla ya ʕarab
aṯino lu ḥarbaṯxu w kubaʕno u farəsaṯxu i šuǧaʕiyaṯxu u quwatliyaṯxu man yo ta d nuḥatli
madʕalle abre d ʕamša məlle uno gnuḥatnolux w hani kulle boš w lo babi stene sabab babi azze bu ʕumro
uno gnuḥatnolux kan ġləblilux gšuqanno menux i səstayḏux u sayfayḏux w gəmyaṣannolux gəmqayadnolux gabi hul d nufaqlux more
w kan hat myaṣarluxli u ḥalalani qumux ḥamšaḥṣar qaṭʕe d ʕeze w ʕwone kulle luxat
omər tamam maqbelux omər e
naḥiti l ḥḏoḏe a tre w hani ḥrene kəmfarǧi aʕlaye
mədde las sayfe d moḥən ʕal ḥḏoḏe u zʕuro abre d ʕamša i naqqa d gmoṭe u sayfo lu qḏolo du zʕuro d kətwo bu bayto kobəʕ d moḥe ʕal qḏole gmadʕər ʕal u babo komər babo ašər admi groṯəḥ ʕal u zʕurano ġalabe w ham iḏi lə kʕuḏo ʕal u sayfo d muḥenole
tarte da tloṯ kore ġləble abre d ʕamša ġləble d kətwe bu bayto
omər abri bas hano aḥunux yo w laǧan u taǧrib məlli ḥuzena ayna kqodər ʕal ayna
ya abri hat nafiqət farəs ʕal du bayto stene w u bayto maʕməro yo
de qumu rwaxu ʕal ag gamlaṯxu w ʕal as səstoṯaṯxu w zano lu bayto
maṭi lu bayto w ḥzela l ʕaliye i aṯtayḏe i qamayto mhalhela w aṯi kef diḏa əmmo əlḥamdəlla u šukur d ʕamər u bayto w xəd meqəm w aṯən aʕ ʕašayər kulle fəṣḥa gabe səmme
w bəṯr maṯe u abrayḏe u naʕimo mfakalle ḥa yawmo məlle babo mwaʕadlux aʕmi məllux u yawmo dowe d maṯno gdowət b dukṯi šex
w qul aʕ ʕašayər kumannolux bu waʕd d aloho kubatli uʕdo i šuxitiyayḏux w u muhurayḏux w i maḏ̣baṭayḏux w lo kubatliyo uʕdo kquṭaʕno qarʕux
məlle abri lo kowe w uno saġ w aʕ ʕašayər lo maqbeli
məlle e hawliyo hadiye w gmadʕannuxyo ki ramḥəl aḥunoni u muhur d lo šəqlile menux
hulele w madʕallele yaʕni i məʕna mwaʕadle
bəṯr maṯe omər babo omər mən yo omər kḥuzeno hat mamṭelux emi b ǧule d kačkat w səmlux ruḥux ṣənf d kačkat uno lə kmaqbanno i gawruṯaṯe d simolux
u fəʕlano kule d səmlux lo ṭowe gabi qərš
omər abri aydarbo omər ašər uno gəzzino b ṣəffe d gawruṯo gəzzino w b ǧule d gawruṯo gəzzino w ǧabranan gəzzino su ʕammo d emi w kətle barṯo ġalabe muḥsine šaməʕno w gəzzinola b gawruṯo gəzzinola
omər baʕ abri d saymət haṯe gmbayḏ̣ət u šarafayḏan
e ḥəlonux ne amma u darbo dowe dəžmən ne
sabab d qṭəlle babi w aḥunoni ham ḥayf yo
madʕalle lu kuruko omər a babo omər mən yo omər hawli u sayfo naʕimawo d gmitaḥət taḥt i ʕabaye nošo d lo ḥuzele w hawli baġalṯo d nošo d lo rawəx aʕla duyo pise yaʕni ḥaša
qayəm rawəx ʕal i baġalṯayḏe ṭləble xaṭər mu babo w mi emo mi ʕamše w hule foṯe
faqaṭ ʕamša l əḏʕowa gəzze s be babayḏa
w rawəx ʕal i baġalṯo pisayo
maṭi l darbo ḥzele ḥa ḥaša məṭərbi məlle hano mə galdo aʕmux
omər ašər galde d taʕlo yo omər šqulux lera d dahwo hawli u galdawo
hulele lera d dahwo omər mə ḥaǧe yo u galdo du taʕlo lə kṭowe lera ya aḥuno
omər hat mə ḥarulux hat hawliyo šqul i lera
u məṭərbi hulele u galdo b iḏe w huwe šqile i lerayḏe
w hawo azze w hano ste mḥele ʕal u darbayḏe
u galdo səmle tarte parčayat maḥatle parčaye mene ʕal qarʕe makəmle ṣalme b ḥḏo naqla komo
i naqqa d makəmle foṯe b šḥar maḥatle sawke d kətwe šafiro e kəmmatwole xd u tel du ṭambər čəkle taḥt i ʕagalayḏe w mhalaxle
w mədde d šawʕo yawme kəmhaləx bu darbo 
w əlla maṭi saḥ ḥəlonayḏe ḥzele ke kit kone barayto du ʕammo di emo
azze duz doġri čəkle ruḥe bayn ar rəšwone
w man d ḥzele muḥewole tafke bu sabab briṯo ḥemo we uṯewo u reḥo du galdo
w nošo lo ḥarwo buwe w mapsiwole bayn u ʕulmo w čəkle ruḥe naqqa ḥreto tamo w fayəš
hul ʕaṣriye huwwalle muklo d arʕe dam mabbaxiyat u muklo dowe yaqiḏo lo munasəb u mede d fašwo qm aṣ ṣəferi ubiwole w mdayalle tamo mədde d arbʕi yawme bayn ar rəšwonanək
bəṯr mayo lu babayḏe mšayaʕle ǧasus məlle izux ḥzay abri ʕaǧab ayko fayəš izux saḥ ḥəlonayḏe tamo w fatəš w haka ḥzelux malle mar mə ksaymət harke w itux xayifo babux kqurelux
mšayaʕle u qaṣəd maṭi l feme di kone i naqqa d ḥzele lu zʕuro aḏəʕ hano mi qabile du babo yo w qrelele məlle b šlomo aṯət w l mən aṯət
madʕalle aʕle məlle ašər aṯino l babux məlle ayko d ḥuzatle ṭr oṯe lu bayto
omər hoo koyo u waʕd d uno d mwaʕadli w koyo u mede d məlli l babi w lo səmli bale izux malle l babi ṭro mamṭe tralfo suwariye as sayfaṯṯe b iḏayye ar rəmḥaṯṯe aʕmayye w ṭro d moḥən ʕal u ṭarš w talan d be ḥəloni w gḥozət i naqqayo i darbo d abne dab babe mə šəkəl gduyo
i naqqa d məllele hawxa lu zʕuro u ǧasus mhalaxle w ṭləble xaṭər mene
maṭi su babo u ǧasus məlle hawxa məlleli w mwaʕadle lu abro məlle haka d lo mamṭət a tralfo w d l oṯət iḏa d duʕanno gquṭaʕno qarʕux stene hawxa məlleli
omər ʕal baxti d l əzzino w d lo muḥeno u talan danək dad dəžmən gduweliyo bala
w d qoṭəʕ qarʕi way w d l əzzino way
qoyəm hano u babo bəṯr me d šaməʕ i ǧġaliyaṯe dertər d yawmo maqəmle tralfo suwariye aʕme kulle mnaqye b sayfe w rumaḥ w azzən d moḥən ʕal u talan daḥ ḥəlone du zʕuro
mhalaxxe qunaġ d šawʕo yawmo da tmənyo mḥalle foṯe d qudumto ʕal u ṭarš daḥ ḥəlone du zʕuro lə ṭralle ṣafuro qm ak konaṯṯe məblənne kulle
ḥəlle lu šex lu ḥolo du kuruko drele hawar w haydan ʕal i ʕašire nafəqle ḥamšalfo l qamuṯayḏe
mḥalle b ḥḏoḏe qṭili ġalabe m ḥḏoḏe
me d ḥəlle maʕlele qarʕe bayn ar rəšwone hawi talaf baynoṯayye ġalabe w kḥoze i rumḥo d gmoḥe u babo w kḥoze ann aḥunonayḏe a tloṯaḥṣar mede namus lə gnofəq mənne əlla mu babo lḥuḏe
hamma maʕlele qarʕe naqqa ḥreto ḥəlle bi xaṣraṯe ste du šarq ġləbbe u babo w kəbʕi d šəqli u ṭarš mene
madʕalle qarʕe bi xaṣra du šamal ḥəlle kəqṭil ġalabe maʕ ʕasəkər du babo talifi ġalabe
alfo mḥarbiwo w alfo qəlʕiwo u sawalano kule
u ḥolo d kətyo gabe i naqqa d ḥəlle mawballe u ṭarš malḥaqqe w mhalhele lu šex u ḥolo du zʕuro məlle qṭilan mənayye ġalabe w hǧamu aʕlayye w bramu ann arbaʕ qərnawoṯo aʕlayye
u ḥolo d kətyo gabe i naqqa d ḥəlle mawballe u ṭarš w malḥaqqe w mhalhele lu šex u ḥolo du zʕuro məlle qṭilan mənayye ġalabe w hǧamu aʕlayye w bramu ann arbaʕ qərnawoṯo aʕlayye
balki mḥaysənnanne yaṣire w šəqlina u talano aydan mənayye d lo fayšina bi nəkfuṯo
hani kulle azzənwo lu hawar fayəšwo an niše lḥuḏe bi kone du šex
qayəm i aṯto du šex əṯyo məḥyo bal lakmat du zʕuro d kətyo bayn ar rəšwone əmmo mə ksaymət harke gawro lo fayəš ḥəḏorayna
latyo ʕaybo aʕlux ʕal babux yatumo w reḥux qṭilelan mu reḥano diḏux reḥe du galdano d koṯe m qarʕux kačal
qum hat ste mətfək balki muḥallux rumḥo mede d xəlṣina menux
i naqqa d məlla hawxa li aṯto du šex i barṯo du šex mqadamla
məlle ṭray mene hano faqiro yo yatumo yo kačal yo lo koṯe mene ad darbani d kəmmət
w li kačke ḥəlla hawxa kile sawko m diḏe nafəq taḥt i čafiye i ʕagalayḏe kəmmatle ʕayn u tel du ṭambur yo
nafəl leba bu kuruko ġalabe w ḥəlla bi awəre d bayn ʕayne kqodəḥ nuro
li kačke frəqla buwe ki hano gawro tamam yo w maxṣuṣ maḥatle ruḥe bu ḥalano w grəšle u galdano d nošo d l uḏaʕle
qayəm i kačke məlla hama ya kačal qum izux mətfək m foṯayna w balki muḥallux rumḥo tamhone xəlṣina menux mu reḥano u mede d məllalux emi qum w me d daʕiri u šex w d ḥuzallux harke gquṭelux ksaymono heviye menux qum
qoyəm mamṭalle i baġalṯayḏe d meqəm rawəx aʕla huwwalle ḥaṭro b iḏe w tloṯ kore marwaxla li baġalṯo a tloṯ kore maxṣuṣ madrele ruḥe li arʕo
məlle uno lo koṯe meni d ruwaxno uno zlam kačal no w kayiwo no w ṭrawu meni laǧan aloho
mərre aḥna kəbʕina asasan d mətfokət marke d məqṭolət
elo lu reḥano qṭilelan
i naqqa dann arbaʕ rawəx qaləb u gər u təl naḥət bi nawale ḥəlle qamuṯe ke kit ḥa qṭilo w səsto kḥel kila kəzza əṯyo l riše di lašayḏe
məlle ʕal baxti ṭaw mano layt rawəx ʕal i səstayḏe w šqilele i rumḥayḏe du qṭilawo w mədle lu sayfayḏe w nafilux bayn as suwariye
i naqqa d nafəl bayn as suwariye ḥərre laʕ ʕasəkər du babo ki kaṯi ḥa kəmmatle malaxo yo
w mḥele bənne w hul d maṭi lu babo qrele aʕle tloṯo qole məlle babo
omər mən yo omər uno no d kətwi bayn ar rəšwone uno abrux no uno abre d ʕamša no
ḥa aloho məryo gmadʕərət u talan gmadʕəratle w lə gmadʕəratle b waʕd ʕam aloho lə kṭureno ḥa ʕal i raġlo kef diḏux yo
uno aṯino larke d samno namus
w kit maṯlo komər axul u laḥmo i malḥo du kufuro w maǧbur at ggəršət u sayfayḏe
w aydarbo dowe ḥəloni ne w kubaʕno d madəʕrət u talano dətṯe w lo ṭuratli mnakfo
i naqqa d məlle hawxa u babo madʕalle aʕle omər abri uno aṯino mamṭeli tralfo suwariyani mnaqye
w kəmḥeli bi barriyaṯe hani šawʕo yawmo aydarbo gmadʕanno u talanano w qṭil meni rabe rəbwoṯo
uno b mə ṣurṭo madʕanno u talano ubenuxyo w mətwanno qm ad dəžmənani
məlle kef diḏux yo grəšle u sayfayḏe lu abro d muḥele lu babo
ḥəlle gquṭele omər abri madam ki gqəṭlatli w gəmxažlatli qm u ʕulmano kule laǧan xaṭər diḏux alo mə zəḥṯayḏux stene šqulux u talano marfeliluxyo
i naqqa d madʕalle u talanano ḥəlle mi xaṣre du šamal w ḥəlle mi xaṣre du šarq aʕ ʕasekər daḥ ḥəlone twiri kulle
hano bəṯr me d maxlaṣle u hno w əšme mən yo u talan kule ha qayəm marke mḥele u talan l qume
gborəm ann arbaʕ qərnawoṯo du talano w ktufakke qume l ḥa lḥuḏe fayəš
i kačke i barṯo du šex kḥayro mi konayḏa w mədle lu durubin
kit zlam u talano kule luwe madʕalle w ʕaǧayəb mʕaǧbo aydarbo yo haṯe
hul d maṭi qm u gər qm i dukṯo du qṭilo d rawəx ʕal i səstayḏe noḥət mi səstayḏe w rowəx ʕal i baġalṯayḏe naqqa ḥreto w maḥət u galdawo b qarʕe u galdo du taʕlo i pisiyayo w mičək naqqa ḥreto bayn ar rəšwone
faqaṭ meqəm d mičək bayn ar rəšwone msəkwole ḥamməš w ʕəsri səstoṯe kḥel m du babo šləḥle a lġomaṯṯe w azze tfisile taḥt u gər taḥt kefo w ṭmirile w ṭralle w marfele as səstoṯo
hani i naqqa d ḥzalle hawxa kaṯi u talan l ruḥe u zlam ste lə kmibayən qoyəm hano u šex u ḥolo du kuruko omər lan noše d kit gabe məlle
de adʕeru u talanano kəmadʕarre balki səmmallanne xaṭər w madʕarre
bas lə mfakarre ki u zʕurano səmle u ʕamalano
madʕarre u talan qayimi ʕaṣro ḥamšaḥṣar xortin mbayne kul ḥa d komər ana ʕabdak uno no d mamṭeli u talanano
yaʕni i naqqa d əmmiwo hawxa u kačal ubaʕwo d mitaqwo
omər gzaʕno d lə mbayanno ruḥi lu šex mqawəl i barṯo aʕmayye aw d ubelən mi xazinayḏe mak kallatayḏe mi ṯarwayḏe kallat dahwe b dugle
mfaḥamwo lo maǧrewo mqadamwo maz zugurdanək
haw mtaḥmele u ḏ̣amirayḏe lu zʕuro mqadamle l feme du tarʕo di kone məlle ya šex omər ha
omər ašər u ḥa d madʕalle u talanano w kḥanno kit ḥamməš w ʕəsri səstoṯo harke dlo lġome
e marre lani d madʕarre u talan haka as səstoṯani dlo lġome koṯən mab botaṯṯe
u šex xabrano d šaməʕle ǧaməd meḥe u xabrano yaʕni doġri yo
omər ya kačal baʕ aydarbo saymina
omər marre lani u ənsan d oṯe mu baytayḏe u sayfayḏe i rumḥayḏe b iḏe latyo qabəl d lowe lġome b iḏe lə kqodər mosək ruḥe bi suwartiye
məlle alo šrolo yo xabrux yo kačal omər hat kačal kəḏʕət ayko ne
omər d umanno ayko ne lə gmətyaqnatli kḥuzatli bayn ar rəšwone faqiro no lə kmətyaqanno d mətyaqnatli
hani i naqqa d məlle u xabrano lu zʕuro hanək az zugurdanək kulle mḥalle kefe w kmoḥən bat tapəskat buwe w kmqašmri aʕle kəmmi aydarbo hat kəmmət i ǧġaliyaṯe l aḥna mamṭelan u talan
ḥal bu ki lu šex u xabro du kačal mṭabaqle təbqan b meḥe ki aḏəʕ u xabrano šrolo yo
azze falge d saʕa bi ḥolo qrele naqqa ḥreto lu kačal
məlle kačal u xabro d nošo lo ʕabər l meḥi ġer m diḏux tux d ḥuzeno
mqadamle l feme di kone du šex məlle abri hat kəḏʕət l man mamṭele u ġazuwano
omər m ayko kuḏaʕno uno kuḏaʕno aḥ ḥamšo w ʕəsri lġomani l ma ṭmirile lawo mamṭalle
omər tux haləx aʕmi haka kəḏʕət ayko ne tux haləx aʕmi
mhalaxle aʕme bəṯr u gər su qṭilo qamoyo d rawəx ʕal i baġalṯo maʕlele i farše lu kačal w bnelele ḥamšo w ʕəsri lġome
omər u šex demak u fəʕlano menux yo
omər haka aloho d mṣadaqli kumanno uno no
i naqqa d məlle hawxa i kačke mi konayḏa mhalhela
məlla babo ḥṭiṯi b qḏolux lə mdaglatli ʕam nošo ġer mu kačal lo madʕalle u talanayḏux
w hano latyo kačal maxṣuṣ malwašle u galdo du taʕlano čəkle ruḥe be ʕəbraṯe halbat kətle maqṣad
mʔamalle lu šex bəṯr me d məlla li barṯo hawxa omər zoxu tawu ṣəfriye d maye šaḥenula w tre tloṯe luḥe d ṣafono anǧax gmitanḏ̣əf mu sabab ġalabe hawi wasax aʕle
mnaḏ̣affe w mhandazze omər izux lwaš i badlayḏi i xamlayḏi di šuxitiye di aġatiye w tux lu diwan w gməǧġanno aʕmux tre xabre
bəṯr me d mḥamamle mnaḏ̣afle lwəšle i badlayḏe du šex maḥatle u sayfayḏe qume w hedi hedi kəmhaləx w koṯe laf i kone du šex
kətwo bu maǧmaʕ du šex ḥaḏ̣ire i saʕayo ḥamməšmo kulle mbayne w ʕagidin
i naqqa d ʕabər l feme di kone w məlle šlomo aʕlayxu qayimi kulle bu šubḥayḏe
w mʕaǧabbe mene mu sabab d kətwo bu galdo du taʕlo w uʕdo nafəq ġer šəkəl
w kḥayri bi awəre d bayn ʕayne kəmmatla ʕayn i zanbərto di ʕiqarwo kqoyəm bayn ʕayne
mfakalle u šex hawxa məlle omər kubaʕno menux d əmmatli abre d man hat
omər ho šex kan uno d umannux abre d man no harke gqəṭlina ḥḏoḏe
omər išalla balki abre d slayman hat
komər emi d lə mdaglo məlle emi d lə mdaglo uno abre d slayman no w hatu ḥəloni hatu
w mamafi səmli u fəʕlano kule luxatu mu sabab d axili u laḥmo w malḥaṯxu
w laǧan u laḥmo u malḥano mǧahadli qumayxu
ḥəlli twire hatu w moballe u talanaṯxu lo maqbele ḏ̣amiri mḥeli w huli i ruḥayḏu fəda l qumayxu w aydarbo dowe ḥəloni hatu
omər mar mə kṭəlbət maṭ ṭalayəb
madʕalle lu zʕuro məlle ya ḥolo ono tə mede lə kṭulabno menux yalənəz kubaʕno menux barṯux d ubatliyo b ḥalaltiye w haw
kallat ʕwone ʕeze gamle gumuše lo kubaʕno menux w latli ṭamaʕ dam masayəlani l ḥamdəlla kit kit gabi
madʕalle aʕle huliluxyo mu sabab d nafiqət gawro w d səmlux i faʕaliyaṯe d mbayaḏ̣lux foṯi bayn aʕ ʕašayər w aq qabayəl maṭyo i kačkayḏi luxat muft w balaš
omər u lalyawo yatiwi msaharre s ḥḏoḏe w ǧivate rabṯo latimo ʕal u zʕurano həngi d kḥayri buwe w meqəm ḥzalle bayn ar rəšwone mətʕaǧabbe uʕdo d hawi šex
w šafər mu šufrayḏe layt w bi gawruṯayḏe gmaḥwe ki tamam
aq qabayəl kulle d kətne ʕayəd du šex aṯən ḥərre w ḥzalle
dertər lalyo azzən mamṭallalle malfono wal ḥasili mhirəlle aʕle
w moballe i konayḏe raḥəqto mak kowan l xaṣra
hawi falge d lalyo azza i emo di kačke əmmo ha barṯi mqadamleləx lu ḥalalayḏəx əmmo lo
əmmo balki annaqqa xaṭər d babo
lalyo ḥreno azza ʕaynan əmmo lə mqadamleli qay barṯi əmmo lo kəḏʕono
əmmo annaqqa balki xaṭər d eməx
lalyo ḥreno hawxa da tloṯo lalyo balxi xaṭər di ʕašire lə mqadamleləx
dann arbaʕ lalyo məlla barṯi qay lə gəmqadamleləx halba mə suč kit buxat
əmmo lo kəḏʕono kmaḥət u sayfo bayn luno w luwe hani arbʕo lalye
ḥoṯo w aḥuno kdəmxina ʕam ḥḏoḏe
hawi ṣafro qrelele lu šex u babo di kačke
məlle ya abri qay lə mqadmət li ḥalalayḏux
uno huliluxyo muft w balaš w məstahlət dowət u ḥaṯnayḏi w ham ste u xwarəzayḏi hat
omər ašər ḥolo uno lə gguwanno harke ʕam barṯux hul d l əzzino s babi slayman w samno məštuṯo tamo bu baytayḏi
latno m bayto mvayʕo w haqqayəṣ b ʕaynux ḥzelux i gawruṯaṯe diḏi
w šaxṣ lḥuḏe lo kowe uno d mqadamno l barṯux harke d samno ruḥi yatumo
ramḥəl d mqadamno l barṯux gədṭuratli harke w fašno taḥt i ʕubudiyayḏux
hano twəlli šaraf d babi w šaraf di ʕaširayḏi kula latyo qabəl d fašno harke
haka b ṣulḥ w rəḏ̣a d qaymət bu waǧəb d səmlilux xəd səmlilux d saymət u waǧəbayḏux d qaymət bu waǧəbayḏi d ubatli mo abnoṯo kulle mxamle w mo xortin b sayfe w rumḥe w d oṯən aʕmi mḥafaḏ̣a hul lu bayto d babi
hano i naqqa d məlle hawxa məlle abri gdubenolux w naqdo menux ste lo kubaʕno
marwaxxe i kačke w u xelano aʕme hul d maṭi l su babo
mqadamle li kone du babo i naqqa d ḥəlle hawxa kile kaṯi b salame d mamṭyole b šaraf w b ʕəzze omər ʕal baxti hano gġulabli
l azze arbʕo yawme slayman u babo mu qaḥrayḏe hule ʕumro laḥ ḥəḏ̣ar mayəṯ
w šqile u muhur w msalamle w qṭile a tloṯaḥṣar aḥunonayḏe bu sayfo qṭilile
madʕalle ḥa mam morayḏe məlle qay kqəṭlət aḥunonux
omər ašər mu yawmo qamoyo w hul lu ḥaroyo lə ḥzeli namus mənayye
w kuḏaʕno hani gməqṭoli b iḏi dann abne dab babe gdəmmi alo qṭilan abre d slayman ḥayf w hənne latne du ḥayf
l alo b iḏi d quṭannone ṭaw yo d luweli dard
w fayəš huwe šex
w tə žmira saġ
besim u ʕaziz u abro du barṣawmo d bə galiyo m məḏyaḏ u mamrono di qəṣṣaṯe gdumallan qəṣṣa ḥreto zum erzähler buyur tfaḏ̣ḏ̣al de məǧġəl
ʕaziz  kətwo latwo šṭaw m aloho d bi šmayo latwo
besim məǧġəl ʕaziz kətwo ḥa šex ġalabe mkarmo we w yaquro w bu ʕumro rabo we w mi qabile daʕ ʕanəza u šexano mkamewole ʕumre ḥamməš w šawʕi əšne
ḥa yawmo grəšle laʕ ʕarab d kətwayye ʕayəd diḏe w mqadamle lu ṭuro d ʕabdulʕaziz w šato d kətwa rabəʕ w rabəʕ basimo
ḥəlle lu šex yasəq la dyarat ḥəlle kile u rabəʕayḏe ġalabe basimo yo
məlle laʕ ʕasekərayḏe w li ʕaširayḏe adšato gkulena harke u rabəʕano mu sabab d kətyo u rabəʕayḏa basimo w hawa basəmto w ṭurone
i ʕašire kula msamaḥḥe u xabrayḏe w kalən bu amrayḏe w b waǧəbayḏe mərre naʕam
azze yarḥo biya w əlla ḥa yawmo u šex kayule kewo d ǧidari
w kətte ʕade laq qabayəl daʕ ʕarab u ḥa d nufalwo b ǧidari lo kowe nošo d kole gabe walaw howe malko gədṭuranwole bi dukṯo w gmahzəmiwo aʕ ʕarab kulle m gabe laǧan d lo qoyəṯ u kewano mayirano li ʕaširayḏe
ṭralle u šexano əšme ʕabdalla ʕabdṭaləb ḥukamwo ʕal tmənyo buwerəq w kul bayraq ḥamšo alfo w ṭralle mene huwe lḥuḏe
w ṭrallalle čadər maṣṭara luwe w u sayfayḏe w i rumḥayḏe gabe
w huwwalle qarbo d maye w tanuro d laḥmo d dawqe ṭrowe w ṭralle šqəlle xaṭər mene hənne w an nišaṯṯe w azzən
i ʕaširaṯe hula foṯa l ḥəməṣ w ḥama w fayəš huwe lḥuḏe b qarʕe du ṭurawo
ḥəlle l ḥəḏore nošo layt w fayəš lḥuḏe w kayule u kewo mayirano du ǧidari w i lašayḏe hawyo xd u layšo mʕaǧno b ḥḏoḏe w ġayr mu manṭəq lo fayəšle d məǧġəl ʕam nošo
w əlla ḥa yawmo kḥoyər kaṯile ḥa mṣaydono d ġazalat w ʕabər taḥt u čadərayḏe
drele šlomo aʕle məlle ya ʕarabi hat m ayna qabile hat w əšmux mən yo
i naqqa d šaməʕ u xabrano u šex u rabano məlle uno ʕabdallalməṭṭaləb šex daʕ ʕanəze no
madʕalle aʕle lu mṣaydono məlle ḥayf w ġabine aʕlux ya ʕabdallaməṭṭaləb w hat d kətwux šex gaboro w d kətwux mḥarbono w ʕaqəl ʕələmdar w yawma kḥuzenux hat lḥuḏe b qarʕe du ṭurano w ṭuro kafino nošo l ḥəḏorux layt ʕaǧab u mawto luxat ašraf yo
i naqqa d məlle hawxa aʕle d məllele madʕalle lu šex aʕle omər xwazi maṯnowo w lo šumaʕnowo u xabrano diḏux
u šex mfakalle b ruḥe w ṭləble m aloho məlle ya mṣaydono ksamno heviye m aloho w menux d əzzux lu ṭurano kərxət w d mamṭatli ġazale d luyo məṯto
w kətle ḥaǧe bu admo di ġazalaṯe d mamṭatliyo l gabi
w gəmǧarabna balki bi mawhabṯo d aloho d nuyaḥli bu admo di ġazalaṯe w d ṭašne li lašayḏi
hano u mṣaydono mu ġamayḏe ṭuʕanwo ġame ġalabe w azze karəx bu ṭuro mamṭelele ġazale mǧaraḥto w hiya latyo məṯto
mqadamlele i ġazale w hulele lagan naʕimo d fayəšwo mi ʕaširayḏe gabe w maḥatle u admano bu lagan w ṭəšle li lašayḏe w hul arbaʕ w ʕəsri saʕat qlif u garwawo w qlif u ǧidaryawo mene w nayəḥle
walakən ṣurṭe mġayro w d əzze bayn aq qabayəlayḏe nošo lo kuḏaʕle
meqəm ṣurṭe latwa mnaqabto b nuqre w uʕdo hawi b nuqre w rang diḏe qaləb w fayəš nošo haw kuḏaʕle
qoyəm hano u šex mḥalaqle iḏe li ture d kətwa bəṯre mofaqlele mo lirat d dahwo hulele lu mṣaydono omər hano ḥaq du taʕabayḏux d azzux mṣayadluxli i ġazale d mamṭelux u admano šqulux u taʕabayḏux am mo lirat du dahwano
mkaramle lu mṣaydono məlle ya šex kan uno d šuqanno am mo liratani menux haw kuweli gabux maḥwa w lo kuweli gabux ḏ̣ayfuṯo
mamafi hani al liratani madʕerən luxat gluzamluxne hul d moṭət li ʕaširayḏux
u yawmo d uṯeno l gabux lo bam mo w lo bam maṯe gdubatli d foyəš u karamayḏi daʔiman aʕmux kumanno ṭaw yo
madʕalle lu šex məlle uno latno b ḥale dam moani w latno b xer d alfo w tralfo
hano u taʕabayḏux kubenuxyo uʕdo w soz ʕam aloho w aʕmux kul naqqa d oṯət l gabi af faḏ̣ayəlayḏux i isaniyayḏux lu kṭuʕenola i ruḥayḏi d əmmet lo kumannux lo
qayəm i naqqa d məllele hawxa mbasamle lebe du mṣaydono w rawixi a tre ʕam ḥḏoḏe w huwwe foṯayye l ḥəməṣ w ḥama
maṭən l raṣəlʕayn w qaṭiʕi raṣəlʕayn ḥzalle u paša tamir paša u babo d brahim paša
u rabo dak kurmanǧ we aġa we w paša we
dralle šlomo aʕle w mqadamlelən li dukṯo d yətwi taḥt i konayḏe i rabṯo
kḥoyər u paša tamir paša komər hano haka uno no šex ʕabdallaməṭṭaləb yo w lakən kmaḥənno bolo l foṯe mnaqabto w ǧidari w rang diḏe mġayər u ḥəssayḏe u ḥəs du šex yo bas mġayər u rangayḏe haw fayəš kuḏaʕne
rḥəmle lu pašano w məllele lu šex məlle tux məštaʕena ban nuqre bab buġre ḥuzena man gġoləb u ḥreno
i naqqa d mḥalaqle iḏe lu šex lab buġre aḏəʕ meqəm de lo məštaʕanwo ʕam ḥḏoḏe meqəm aḏəʕ i garre d iḏe kəfhəmle ʕabdallalməṭṭaləb yo w lə mtanele u paša
bəṯr hawi ʕaṣriye nḥəllele ḥamšo gare li karame di šaxṣiyayḏe lḥuḏe
w u šex lə kəmfakər ki u paša d kuḏaʕle mu sabab d kətwe foṯo mġayarto w səmle ruḥe faqiro məskeno ki nošo d l uḏaʕle
w daʔiman ḥəzənni we ʕal u kewayḏe w ʕal a mrore d mafətle
w d ṭralle li ʕaširayḏe lan nišayḏe w lann aḥunonayḏe b dukṯo nuxrayto w b dukṯe du mawto w du ʕaḏab
w ḥəzən daʔiman gurašwo ʕal ruḥe
omər kit yawmo d məṭyo ʕayni lam morayḏi w d ḥuzeno ruḥi šex xəd meqəm ko d ḥəzyo ʕayni baṯe daʔiman ḥzino we
i naqqa d ḥzele lu paša i ḏ̣arbo d iḏayḏe aḏəʕ huwe yo nḥəlle ayḏ̣an arbʕo ḥamšo fare w səmlele ʕazime u lalyawo omər lazəm hat ya nuxroyo d oṯət d əxlət aʕmi
omər ya paša hat kəmmilux tamir paša uno zlam faqiro kayiwo maʕlul lo kowe uno d uxanno aʕmux latyo waǧəb d uxanno aʕmux
bəṯr me d əxlət ya paša kowe d uxanno mu aṯar d ṣufrayḏux
madʕalle aʕle omər haka uno no hat ʕabdallalməṭṭaləb u šex daʕ ʕanəza hat
maḥkayli i qəṣṣayḏux mən ǧari b qarʕux ki maṭət li ʕəbraṯe
madʕalle lu šex aʕle məlle madam ki aḏiʕatli u duglo ʕal aloho lo kowe ašər uno u šexawo d kəmmət uno no
ya paša nafənno bu ǧidari w kəḏʕət i ʕade daʕ ʕarab me d nəfli b kewe mayire xṣuṣ u ǧidari gmahzmi aʕ ʕašayəraṯṯe ann emoṯaṯṯe ab babaṯṯe ann aḥunonaṯṯe w an nišaṯṯe w ḥatta lu ṭaršaṯṯe
kṭuralle lḥuḏe kubile u qutayḏe yaʕni d mqawət ruḥe kmo yawme w gəmraḥli w kəzzən mi gabe w kṭuralle lḥuḏe w kəḏʕət i ʕadayḏan haṯe yo məlle naʕam hawxa yo
w aloho mšayaʕleli ha hano d kḥuzatle lqul ʕaynux u mṣaydonano bu admo di ġazale manəḥleli haṯe ste mawhabṯo m aloho yo
w kmaṭino yawma taḥt i konayḏux w b aloho w buxat u daxilayḏux no
w ksamno heviye menux ya ṭamər paša d l əmmət uno šex ʕabdallaməṭṭaləb w lo məḏʕatli b nošo
mu sabab lebi ġalabe ḥəzənni yo w lebi twiro yo w kubaʕno d əzzino laf i ʕaširayḏi ḥuzeno mən ḥawal hawi aʕla w qay ṭrallalli bu ṭurawo
hawi ṣafro šqile xaṭər lu šex ṭləble xaṭər m ṭamər paša w hulele kmo suwariye aʕme hul d nafəq mu maḥwəṭayḏe w azze
w ṭrele u mṣaydono di ġazale stene hulele naqqa ḥreto mo ḥreno mo lirat ḥrene w daʕər šqile xaṭər mene w daʕər laf u ṣaydayḏe
fayəš u šex huwe lḥuḏe w ṭamər paša meqəm hulewole səsto w mhalaxle bu darbo huwe lḥuḏe w kətle sayfo aʕme
mḥele ḥamšaḥṣar yawme w ḥamšaḥṣar lalye qume hul d maṭil l ḥəməṣ w ḥama
i dukṯo d šaməʕ u saloġ di ʕaširayḏe d kile harke
maṭi l təl ʕəloyo dəqle i sakṯo di səstayḏe b ḥaṣe du gər du təl w kəmṣanəṭ ʕal aʔ ʔazole w ʕal ann aṯoye w gəmšayəl naʕimo ayko fayəš u elayḏi w ayko fayišo i ʕaylayḏi i qabilayḏi hamma lo komər uno flan abre d flan no
aṯi ḥa ʕarabi l gabe drele šlomo aʕle məlle ya abro m ayko hat omər ašər uno mi ʕašire daʕ ʕanəza no
i naqqa d məlle hawxa u šex baxi omər qay gboxət ʕammo
omər ašər uno zlam ṭrəḏḏalli w kḥuzatli harke w lu šex ṭrəḏleli w lo kuḏaʕno aydarbo samno d maqbeli u šexano w duʕanno li ʕaširayḏi
w mġayarle əšme lo məlle uno no
madʕalle naqqa ḥreto lu šex aʕle omər məqqayəṣ kito ruḥqo marke mu təllano hul li ʕašire daʕ ʕanəza
omər ašər hani d kḥuzatte hani hənne ne w i kone rabṯaṯe d kḥuzatla d arbaḥṣar stuwan yo du šex bu xwa yo
w alʕaqəl d əzzux li kone du šex šex ʕabdallalməṭṭaləb latyo ḥaḏ̣iro nafəlwo bu ǧidari ṭralle bu ṭuro d ʕabdlʕaziz w šex latte
lu zlam ṭləble xaṭər mene w azze bəṯr mayo qoyəm u šex ḥəlle bi šmayo omər uʕdo lo kəzzino laf i ʕaširayḏi lašan d l əḏʕili hul d lowe u lalyo aʕli
hawi ʕaṣriye ṭawəʕ u yawmo w qoyəm rowəx ʕal i səstayḏe w obe foṯe li walaye d ḥəməṣ w ḥama mqadamle lu nahro w məlle aydarbo gquṭaʕno nošo d lo ḥuzeli d l əḏʕili uno no
wal ḥaṣili qaṭəʕ bu nahro d ʕaṣi w azze maṭi qum təl ʕəloyo naqqa ḥreto hawxa yatu w mfakalle b ruḥe
məlle mə b ṣurṭo gəzzino ʕubanno bu baytayḏi xəd meqəm w ġalabe minakafwo ki d uṯewo lu baytayḏe
kali bəṯr i kone du baytayḏe w əlla i aṯto ftəḥla barṣawla w dʕela
məlla ya aḥunone galo ḥzela l ʕayni naqqa ḥreto u šexaṯxu uṯewo larke w musakwo u sayfayḏe w rumḥayḏe b iḏe w ḥukamwo ʕal a tmənyo bwerəqani w kul bayraq kətyo ḥamši alfo
madʕalla li aṯto ḥreto aʕla məlla hayo d kəmmət azza ko yo u šex daʕ ʕanəza u ʕagid ferəsawo
w ʕaynayna nəḥto aʕle hayo d kəmmət azza
nafəl bu ǧidari w heš žnuva kəbʕət d qoyəm w d oṯe ḥokəm hayo d kəmmət ya ḥoṯo layt
madʕalla naqqa ḥreto li ḥreto məlla aloho qadər yo w uno tark diḏe lo kubono hul d l uṯeli xabro meni ḥaram aʕli gdurono
i naqqa d məlla hawxa li žənəkaṯe basəm lebe ġalabe w huwe ste dʕele l aloho bayn luwe w l ruḥe məlle i aṯtaṯe d gduʕyoli w d kṭəlbo u xerayḏi u tark diḏi lo kobo uno ste waʕd ʕam aloho hul d kət i žənəkaṯe ḥaḏ̣ər aṯto aʕla lə gmamṭeno
mqadamle naqqa ḥreto li kone w ḥəlle kile komər u aḥuno u rabo komər ʕal mə kəmftakritu uno d dukṯi d aḥuni no uno mqabəl dad dəžmən no w uno ktuwanno ad dəžmən w lə kṭureno nošo mu ʕulmo dad dəžmən d oṯe mobəl aʕ ʕeze wa ʕwone w ag gamlayḏan
hatu mə kəmfakritu ḥəšwitu ʕaršo mi ǧamǧamto l azze
madʕalla li aṯtayo i qamayto d mwaṣafla buwe məlla šxera xuderra xwazzi duwat wo manṯo mu šəklayḏe w mu fəʕlayḏe
bale alo lə gmətyaqnono i fəʕlayḏux duyo xdoṯe
huwe u xabrano b femi di žənəke w kali
kali w daʕər laxalf w daʕər hul lam maye du nahro d ʕaṣi
maḥatle i sakṯo du səsyayḏe tamo diqole ʕal ag gəlone w gmarʕe u səsyayḏe
w kile latle ḥaž d nošo lo kuḏaʕle man yo abre d man yo w gmaǧġəl b ruḥe
hawi b imomo w əlla ḥzele koṯe qəbli dak kowanayḏe koṯe ʕaǧaǧ w toz gʕole li šmayo
i naqqa d ḥzele u ʕaǧaǧano mfakalle məlle hawa mede qayəm bahozat mede qayəm w lə mfakalle ki ad dəžmən ne kaṯən w mḥalle ʕal u talan du šexano d latyo ḥaḏ̣iro moballe ag gamlayḏe w ag gumušayḏe w ʕwone w aʕ ʕeze lə ṭralle ṣafuro mqawqšənne kulle məblənne
man ad dəžmən aš šammar du nažd ne masafa d ḥamšaḥṣar yawme w hənne koṯən w səmme u qəzd dani w moballe u ḥalalaṯṯe kule
i naqqa d ḥzele lu šex haṯe i ḥzaytaṯe baxi w mḥele ʕal ṣadre
məlle uno šex ʕabdallalməṭṭaləb huweno w qul ʕayni u dəžmən d oṯe mobəl u ḥalalayḏi w aʕ ʕezayḏi u ṭaršayḏi
w ʕafro b qarʕi w sumeno w lo ḥozeno i ʕəbraṯe
i naqqa d ḥzele kəmqadamme lad dəžmən hul feme du čadər w lə kqadər nošo mann aḥunonaṯṯe aw mi ʕaširaṯṯe d roməš b galde mu sabab šqəlle fərṣa lad dəžmən mənayye
qayəm rawəx ʕal i səstayḏe w barəm bəṯr ad dəžmən w qaṭəʕ l qamuṯayye
ǧġil ʕam u abro d yawər ʕaǧil məllele omər bu waʕd d aloho gyumenolux kmarfət u sawalano gmarfatle w lə gmarfatle haka lə gmətyaqnət uno u šex daʕ ʕanəza no uno šex ʕabdallalməṭṭaləb kəmmili
lə kṭureno hul d kətne maye b ʕayni d u sawalano məblatle ya gməqṭanno ya amma i ruḥayḏi w diḏux l ḥḏoḏe
aʕ ʕašayəranək dad dəžmən mfakarre buwe w kḥayri buwe
i naqqa d ḥzalle kaʔənni ḥzalle ḥzalle malaxo mi šmayo
w kəḏʕi b afʕalayḏe meqəm ḥarbači we maḥoyo d sayfo we
məlle lu šex ʕabdallaməṭṭaləb məlle ya abre d šex ʕaǧil yawər w bi ʕade daq qabayəl daʕ ʕašayər tre l ḥa lə gnəḥti ṭray mi ʕaširayḏi w diḏux əlla uno w hat gnəḥtina l ḥḏoḏe
kəbʕət bi darbo du sayfo hawxa dlo səsye w kəbʕət b ḥaṣe das səstoṯo gnəḥtina l ḥḏoḏe ḥuzina aloho ayna gdobe lu ḥreno
madʕalle abre d yawər ʕaǧil məlle u ṭalabayḏux tamam ṭləblux w aš šuruṭat di gawruṯo məllux aʕmi bu waʕd d aloho gyumenolux gnəḥtina l ḥḏoḏe
a tre baṭlani rawixi ʕal as səstoṯo kḥel w huwwe w šqəlle b ḥḏoḏe bu mazlo w maṯyo
i naqqa d gmoṭən l ḥḏoḏe as sayfaṯṯe gmuḥanne xd i barqa d kəṯyo di tave aydarbo gbərqo gmoḥən hawxa koṯe širqen w ḥəs mənayye
w mdawamme ʕam ḥḏoḏe məqdar d tloṯ saʕat lo hawo qadər ʕal awo lo hawo
w at tarte qabayəl ad dəžmən ad dost kḥayri bənne w ḥəs mənayye lo koṯe kəmfarǧi ʕal a trani
naḥət u šex ʕabdallalməṭṭaləb məllele naqqa ḥreto bu waʕd d aloho gyumenolux kmadʕərət u ḥalalano w aʕ ʕeze u ṭaršayḏi gmadʕəratle w lə gmadʕəratle i ruḥayḏux azza annaqqa
l aloho mqaṣadleli ʕal i ruḥaṯe diḏux hal kəḏʕət uno m ayko kal aṯino
madʕalle lu šex abre d ʕaǧil ʕaǧil yawər məllele aḥna šamiʕina d nafilət bu ǧidari w d fayišət bu ṭuro d ʕabdulʕaziz
miṯo kḥəšwinalux hat aydarbo ya šex uʕdo kḥəḏ̣rət harke hano l aloho mšayaʕlelux malaxo mi šmayo mamṭelelux larke
omər uno lo ḥaruli maṯe kula
aloho qadər yo w i ruḥayḏi aloho lə šqile i amanayḏi w kaṯənux xṣuṣi li ruḥayḏux
amma mə fayde duwenowo bu bayto hat lə mǧasratwo ʕal u ṭaršayḏi d muḥatwole
mama aḏiʕət uno kli tamo no mu sababano məllux noše layt lo mann aḥunone w lo noše w lo ʕagid w lo pelawan fayəš gabore d moḥən qumi w aṯət mḥelux hawxa hawanta dlo zuḥṯo
w kumannux bu waʕd d aloho d madʕərət u ḥalalayḏi
i naqqa d məlle hawxa mfakalle mfakalle w aḏəʕ i darbo du sayfayḏe ġadiri kmuḥele w aḏəʕ gmatəm u ḥayat diḏe zayəʕ lebe ġalabe abre d yawər ʕaǧil
məlle madam ki aṯət mu kewo mayirawo w aṯət larke ḥaḏ̣irət ʕal ġafle xəd u dewo čikət baynoṯayna bu waʕd d aloho lə ktuwanno i gawruṯayḏux w lə ktuwanno i ġərbayḏux
w d mobanno u talanano yaʕni u ʕulmo gdəmmile mən yo gdəmmi qay madʕallux w qay uno gdumannulle i naqqayo li ʕaširayḏi gdumanno aṯi mu kewo mayirawo w səmlile karam w lə šqile u talanano mene
ham gduweliyo ḥayf w ham gawruṯo w ham ǧameriye hawxa gdumanno li ʕaširayḏi
omər madam ki gdəmmət w gəmbayḏ̣ət foṯux bad dostinayḏux w d babux w bar rabe d babux e ṭray u xaṭər diḏi w b ḥəsn w rəḏ̣a w isaniye kubaʕno menux w kəbʕət b šarṭ mu sayfo ste am marǧaʕ kili qumux no
i naqqa d šaməʕ hawxa mene m šex ʕabdallaməṭṭaləb ḥəlle lə gmafəkle hulele xaṭər d aṯi mu kewawo w mi ġərbayo omər uno gdubenux u ṭarš w talanayḏux ḥušawno nafiqət mu ḥabs w məǧbiye kubenuxyo
omər lo lə gmaqbanno haṯe məǧbiye uno l aṯino lu tarʕayḏux l məǧbiye
walla uno gyumenolux bu aloho əlla bu sayfano diḏi gšuqannole menux čəngi ġer meni w menux layto maḥoyo du sayfo uno w hat na
kef diḏux kəbʕət mi ruḥayḏux w kəbʕət mu talan
i naqqa d mfakalle hawxa abre d yawər ʕaǧil w qayəm u wariḏo d bayne ʕayne šex ʕabdallalməṭṭaləb aḏəʕ u falak du mawtayḏe zayəʕ mene w koḏəʕ aḏ̣ ḏ̣arbayḏe aq qamoye mə šəkəl ne mǧarable meqəm
məlle yabo ʕweḏət alla w šqulux u talanayḏux w ašər kmaḥənno bolo xaṣiro no aʕmux
w kuḏaʕno gġəlbatli bu ġadər du mawto
šquluxyo ṭrowe i gawruṯayḏux w lo diḏi
i naqqa d šqile u talan mənayye w madʕalle hanək ad dəžmən daʕiri ḥaša bi nukfuṯaṯṯe w hano aṯi madʕalle u talanayḏe mḥele hul l feme du čadərayḏe
i naqqa d mamṭele l feme du čadər məlle omər ya ʕanəza uno zlam nuxroyo no
u namus i ġərayḏi lə ṭʕəlla w mawballe u talanaṯxu lad dəžmən kmamṭelilxuyo w de b xaṭər dəṯxu
i naqqa d məlle hawxa qayimi l qamuṯe kmo suwariye d madʕərile ʕal u ḥayf d səmlelən ʕal u namus d səmlelən lo malḥaqqe
w mahzamle daʕər m qumayye aṯi bəṯr u təllawo tlele ruḥe naqqa ḥreto bi dukṯo d meqəm w hul dawi lalyo
hawi lalyo mqadamle b ḥaṣe di čadərayḏe d kətwa ʕal arbaḥṣar stuwan kile kəmṣanəṭ ʕal af ferəsinayḏe w ʕal ann aḥunonayḏe w ʕal an nišayḏe mə kəmmi w mə lə kəmmi b ḥaq du zlamawo d madʕalle u talan mu sabab d l əḏʕiwo u šex yo
hən əmmi ḥa nuxroyo yo səmle u namusano w azze
w kəmḥayfi ġalabe kəmmi d əḏʕinawo u zlamano man yo
madʕalla li aṯtayḏe i qamayto məlla i darbo du sayfayḏe d mḥele tloṯ saʕat huwe abre d yawər ʕaǧil w ḥəlli bu durben m taḥt i kone bam mo frəqli ki hano i darbo d gawri yo
w i naqqa d duʕarwo baǧ ǧaridat w d kətyo rawixo ʕal i səstayḏe d musakwo i səstayḏe aḏiʕono d huwe yo
hama mə fayde d huwewo huwe stene qay daʕər w qay ṭrele u talanano madʕalle w səmle u namusano w mahzamle baṯe kəmmono me d mahzamle latyo huwe bas i darbayḏe huwe yo
madʕalla li aṯto ḥreto əmmo hu ḥozət bəṯr qarʕux haw fayəš kḥozət u šexawo azze hayo d kəmmət azze bu ǧidari mayəṯ w ṭrelan bu ṭuro d ʕabdalʕaziz mak koḏəʕ
hani mo kore səmlan u laḥmayḏe du ʕazayḏe
madʕalla li qamayto ḥreto madʕalla aʕla məlla lo kowe bu waʕd d aloho gyumallux i ḏ̣arbo du sayfawo hawo huwe bu xwa yo
u rwoxayḏe yo w i naqqa d əzzewo uṯewo i laptayḏe yo
bale kətle maqṣad d tlele ruḥe kətli qanaʕa m aloho ki huwe yo
i naqqa d məlla hawxa ʕabər w tfəsle feme du čadər
kulle qayimi m qume w drele šlomo aʕlayye məlle haka hawo d mšaylituwo aʕle uno no šex ʕabdallaməṭṭaləb u šexaṯxu no
l aloho maṯnaḥleli bu admo di ġazale ʕal iḏe d ḥa mṣaydono
w kaṯino adyawma l gabayxu w luno wi madʕalli u talanawo m iḏe dad dəžmən abre d yawər ʕaǧil
w kḥuzetulli adyawma kaṯino bu ḥalano w mi ḏəlliyayo w mu ʕaḏabawo xaləṣno l aloho maxlaṣleli ʕaǧab d maqbəlitulli šex xəd meqəm w əlla lo
madʕalla li aṯto əmmo gmaqbəlinalux ʕal qarʕayna w d babayna
omər hat barṯe du ʕulmo hat lə gmaqbanno u xabrayḏəx kubaʕno i ǧivataṯe d kətyo yatuto af ferəsin w aʕ ʕagidin ap pelawanin am maḥoye das sayfe w kit šyux rabe aġawiye rabe d kətne taḥt iḏi šarṭ hanək d maqbelili
mi fṣiḥuṯaṯṯe u lalyawo nošo mənayye lo daməxwo w mfakriwo ʕal u xabro di aṯto əmmiwo hano šex ʕabdallaməṭṭaləb d madʕalle u talan hən əmmiwo latyo huwe
i naqqa d ḥzalle w d məlle i ǧġaliyaṯe w mdamarre mene ḥzalle foṯe kula mxarbašto w hawi naqwe b foṯe mu ǧidari w mu ḥal du kewo
w mġayər u rangayḏe aṯi rang ḥreno bas aḏiʕile bi ǧġaliyayḏe huwe yo
mərre ya šex ašər gdəmminalux xabro aḥna gmaqbəlinalux w ʕal ʕaynayna w d babayna aṯət
bas səmlan qṣur kəbʕina d maʕfatlan u qṣurayḏan omər mən yo ya aġawiye ya šyux
əmmi ṭrelallux bu ḥalawo w bu kefo mayirwawo w b qarʕe du ṭurawo ṭuro kafino w b feme dad dewe w b feme dad dəžmən
i qṣuryaṯe kəbʕina d maʕfatlan w am marǧaʕ gsayminalux šex xəd meqəm omər hawxa əmmi e
omər hano u amro d aloho yo lo m uʕdo yo u kewano w mu amrano u ḥadiṯano u qanunano d kətyo baynoṯayna mab babe maǧ ǧəddayna u ḥa d nofəl b ǧidari gṭuralle lašan d lo qoyəṯ u ǧidari li ʕašire w kṭuralle huwe w u alohayḏe
omər haṯe latyo mawzi baḥs hatu gmaqbəlitulli šex aʕlayxu w əlla lo əmmi e
omər kubaʕno aḥuni u rabo d oṯe l qamuṯi ayko yo əmmi alo kle damixo hm
qralle lu aḥuno omər m aqdam tre lalye hat mən əmmatwo harke omər ya aḥuno mede lə məlli omər bele məllux əmmət ayko šex ʕabdallalməṭṭaləb d oṯe uno kli b dukṯe w uno farəs no uno ʕagid no u yawmo dad dəžmən d moḥən ʕal u ṭaršayḏan uno gtuleno ḥayf
lə ḥzeli u sayfayḏux d grəšlux w əlla mḥelux w əlla mḥarablux w əlla mqadamlux
i farsanayḏux i gawruṯayḏux i gaboruṯayḏux ayko fayiši ya aḥuno
hama ṭaw me d fayšət saġ d fayšət saġ i ʕariye aʕli yo
kit yawmo d lo uweno b bayto am marǧaʕ ad dəžmən d oṯən moḥən u talanano u ʕulmo gdəmmi šqilan mu šex ʕal u namayḏi u šarafayḏu gmətwər hama kayiso yo
mədle li damančaye m taḥt təšʕe maḥtole bayn ʕayne qṭile ʕal u rabo d kulle
qṭile w msalammalle am marǧaʕ i maḏ̣baṭayḏe w u muhrayḏe w hawi šex xəd meqəm ḥkəmle w dertər yawmo azze mobele aʕme ḥamšalfo kulle ʕagidin w pelawan w ferəs
w azze bayn ad dəžmən myaṣallelux abre du šex ʕaǧil yawər kəmmile hawo d mobele u talanayḏe u qamoyo
myaṣalle huwwe u talanayḏe mamṭalle kul ʕam ḥḏoḏe
w mqayadle šawʕo yawmo w šawʕo lalye bu baytayḏe w lo marfele hul d aṯi nšəqle iḏe w mtawable qm iḏe ki naqqa ḥreto d lə mqadamno li ʕašire daʕ ʕanəza
w tə žmira saġ
u mamronayḏa ʕaziz barṣawmo
uno edmon abre d ʕantar šabo hawino b ḥalab bi šato alfo w čaʕmo ḥamməš tleṯi
hawi ʕumr diḏi arbaʕ əšne naḥitina li ǧazire li qaməšlu
bəṯr azzino li madrase fayəšno taqriban šwaʕ əšne hul mədle i šahade l əbtidaʔiye
bəṯr mi šahade azzino yulafno i ṣanʕa yaləfno mekanəsyan fayəšno taqriban tloṯ əšne bəṯr kətwa gabayna maṣlaḥa li zəraʕa
ʕwədli bi maṣlaḥa bi zəraʕa ʕam babi hul d yaləfno u qloʕo da traktorat w as siyyarat w ak kamyonat
fayəšno ḥṣar əšne ʕuwadno biya
bəṯr d mena ʕaǧəzno naḥətno l ḥalab l ruḥi
ʕwədli b ḥalab šato falge ʕal as siyyarat w bəṯr mena daʕərno aṯino l bayrut d ʕuwadno b bayrut
əmmi kit ʕwodo ġalabe w ṭowo yo
maṭino l bayrut bi šato da tmone ḥamši
ʕwədli gab ḥa ḥadodo
bəṯr me d ʕwədli gabe kətwo bi maṣlaḥayḏe traktor traskawetor laḥ ḥafriyat
fayəš kəmšayeli hat mi ǧazire w kəḏʕət kəḏʕət a traktorat
mərlile naʕam
omər lazəm ʕawdət gabi ʕal u traktor
yasəqno ʕal u traktor traskawetor lo yaləfno u qloʕayḏe laʔinno ġayr du flaḥa
fayəšno tmone yawme ʕuwadno hul d yaləfno ṭowo
fayəš ʕawdina baḥ ḥafriyat b bayrut w aṯili ḥa mətʕahhəd mədle u traktor bu aǧar
w ḥzele u šuġlayḏan w aṯi mərleli lašan ʕuwadno gabe
umarno uno ġalabe mabṣuṭ no mu mʕalləmayḏi w laybi ṭuronele
omər məqqa dowət mabṣuṭ gabi heš dowət šafər
bəṯr ke mədle u traktor w azzino l gabe
ʕwədli aʕme dlo bazar w dlo mede taqriban yarḥo 
bəṯr fayəš kubeli maʕaš ʕal tloṯmo w ḥamši
ʕwədli šato falge aʕme ʕal u maʕašano
bəṯr mena fayəš ktəʕbina ġalabe
omər lazəm maḥtina ḥa msaʕadlux
mamṭeli aḥuni rab meni fayəš ʕowəd huwe falge d yawmo w uno falge d yawmo
w mazədle u maʕaš diḏi ste hamši waroqe laʔənno mawfaqno u farəq ba ʕwodayḏi
w hani hawili gabe taqrib tloṯ əšne w əšmo
ʕuwadno gabe hul i saʕa d məǧġanno biya mi msaǧǧəlaṯe
walakən u ḥayat d mqaḏ̣eli b bayrut bəṯr ma ʕwodayḏi kətwoli bərnaməǧ
oṯeno i saʕa šet lu bayto mašəġno lowašno ǧuli nufaqno ba šwaʕ əzzino masalan li sinama b lalyo ya sahra ʕayliye ya əmma kətwolan bi šabṯo naqla nəḥtina lu šuqo lak kabaryat
fayšina hul i saʕa traḥṣar b lalyo w dəʕrina lu bayto w əssalam
ono mšamšono asmar u abro d qašo georgis d be qašo aḥo d ʕiwardo
uʕdo kmolafno bi kulliye d mor seweryos b bayrut das səryoye
gmaḥkenanxu qəṣṣa ʕal i qriṯayḏan ʕiwardo u mede d hawi i šato dann arbaḥṣar tamo
ʕiwardo konəflo šarqi di walaye d məḏyaḏ bu ṭuro
bəṯr me d mḥalle laṭ ṭaye baṣ ṣuroye w qṭəlle aṣ ṣuroye u ʕamo d ʕiwardo maḥṣalle ruḥayye bi qriṯo w azzehən l məḏyaḏ mṭalle u ʕamo məḏyaḏ qəsəm mene l ʕiwardo
w bəṯr mayo hǧəmme laṭ ṭaye w aṯən kəmḥarbi ʕam u ʕamo d ʕiwardo
w maq qəryawoṯe ḥrene daṭ ṭaye aṯən w layimi ḥeḏore di qriṯo fayəš kəmḥarbi aʕmayye
aq qəryawoṯe daṣ ṣuroye ḥrene aṯən w ʕabiri hənnək ste u mede d fayəš mənne d lo qṭili aṯən ʕabiri bi qriṯo d ʕiwardo
maṯalan me kfarze mu ʕurnus me bote me kafro w aṯən hənnək ste kəmsaʕdi aʕ ʕiwarnoye w mḥarabbe ʕam i mdafaʕʕe qum ruḥayye
kətwa ʕal i qriṯo d ʕiwardo yaʕni taqriban traḥṣar alfayo nafare d ʕaskar
aq qəryawoṯe ḥrene daṭ ṭaye d latimi aʕlayye annaqqa ġalabe wayne zəd mu hno oṯewa niše w gawre w naʕime
hənnək bu goman dəṯṯe ənno i qriṯo d ʕiwardo naʕəmto yo gšəqlila
gšəqlila bəṯr gmaydi u malano dəṯṯe w gqəṭli an nošaṯṯe gədfayšo i qriṯo alle
mḥarabla l ʕiwardo tre yarḥe w əšto yawme
bəṯr ʕaǧizo i ḥkume mu ḥarbano ṭləbla mənne ṣulḥ
məlla aḥna lo koqəṭlina hatu lo kəbʕina d mḥarbina aʕmayxu msalemu w i ḥkume hatu w i ḥkume d ḥḏoḏe hatu
hani lo mʔamanne ʕal i ḥkume mərre mṭawullan ḥa maš šyux daṭ ṭaye d oṯe obelan waʕd d ənno lo maxinutu aʕlayna qəṭlutəllan aḥna gədmsalmina
maqimu u ʕamano m aʕlayna
ṭləbbe šex fatḥalla u šex d ʕaynkaf
aṯi u šex šex fatḥalla w aṯi aʕme šex ṣədqi u abro du aḥuno wa
w ṭləbbe mu ʕamo di qriṯo mərre mšaderulan tre zlamat l gabayn d aḥna w hənnək mətfahmina ʕam ḥḏoḏe
azze u muxtar di qriṯo w azzeyo tre noše ḥrene aʕme mətfahamme
məllalle lu šex omər i naqla d ono d omannanxu ʕal baxti msalemu d l omannanxu ʕal baxti lo mətyaqnutu abadan
daʕiri azze u šex ḥzele u qumandan di ʕaskariye məllele omər an nošani lo kəmʔamnənxu abadan d l obenanne ono baxti
kəmmi aḥna d ġer menux lo komaqəblina
u qumandan məllele omər abadan hawwe amniye w lo zayʕat xəyane layto gabayna b ḥḏo naqla
qayəm aṯi u šex imelalle məlle omər ono kobenanxu waʕd ʕam aloho ənno d i ḥkumaṯe lo komaxinalxu gfayšutu mʔamne
ʕal u asasano məttafaqqe qayimo i ʕaskariye i ʕaskar me ʕal i qriṯo
bəṯr mayo u ʕamo di qriṯo mərre kətlan aḥna tlaṯ qəryawoṯe ḥrene ʕaṣye i dayro du ṣlibo w ḥaḥ w hazax
hani ste kanne ʕaṣye w i ʕaskar kala rišayye
lazəm d qaymo i ʕaskar me ʕal ani
u qumandan omər šaderu zlam me gabayxu w aḥna gəmšadrinale laq qəryawoṯani maqimina i ʕaskar me tamo
mšadalle lu ʕamo di qriṯo u muxtar di qriṯo azzeyo ʕam i ʕaskariye
bas maḥatle lu šex u abro du aḥuno šex ṣədqi maḥatle rahine mqabəl du muxtar hul d əzze w doʕər
fayəš u šex s be muxtar šabṯo yaʕni šawʕo yawme bəṯr mayo qayəm marfalle
amma u muxtar azzeyo l ḥaḥ li dayro du ṣlibo bi qamayto maqəmle i ʕaskariye me tamo mʔamalle tamo
azzehən l ḥaḥ maqəmle i ʕaskar me tamo ste w bəṯr azzehən l hazax
hazax u qumandan d ʕal hazax omər lu ʕamano laṣ ṣuroyani qṭəlle mi ʕaskarayḏi ġalabe ono lə kmaqəmno i ʕaskar marke
hani i ʕaskar d kətyo ʕam u muxtar mərralle əmmi aḥna layto amr d qəṭlina aṣ ṣuroyani w aḥna qayimina me ʕal ʕiwardo w maqəmlan me ʕal dayro d ṣlibo w me ʕal ḥaḥ lo fayəš baynoṯayna mede
omər lə kmaqbanno
u muxtar omər lo saymutu hatu qale ʕam ḥḏoḏe sumu barqiye li murde gdoṯalxu ǧuwab
iḏa kan kito amro d qəṭlutu aṣ ṣuroye aw lo
səmme barqiye l murde me murde daʕər ǧuwab əmmi ḥalan lazəm d qaymutu me ʕal ḥazax
qayəm i ʕaskar d hazax d kətwayne ʕal hazax qayimi w mhalaxxe w aṯən daʕiri ʕam ḥḏoḏe
bikun i mədde d fayəš u muxtar ʕam i ʕaskariye tre yarḥe me ilən hul təšrən u ḥaroyo
hani b karyuṯo ǧġinanne ʕal i masale du ḥarb d ʕiwardo bi šato dann arbaḥṣar w daḥ ḥamšaḥṣar
aḥ ḥawadəṯ d hawən ʕal ʕiwardo ġalabe wayne ṭabʕan da tre yarḥani d mḥarbiwa
u ʕamo d ʕiwardo liʔanno ḥṣiroye wayne ġalabe i naqla d mṣalaḥḥe ʕam i ḥkume w qayimo i ʕaskariye w qayimi ak kurmanǧ m aʕlayye w mede lo fayəš ʕal ʕiwardo fayəš u ʕamo di qriṯo konəfqi laq qəryawoṯe ḥrene w kəzzehən mamṭənne muklo liʔanno muklo naqəṣ wa gabayye
i naqla d nəfqiwa u ʕamano d ʕiwardo w i naqla d kətwayne b gawe di qriṯo l ḥaqiqa lo məqṭalwa mənne nošo ġalabe liʔanno lawġul wayne
elo maṭ ṭaye d kətwayne ḥeḏora di qriṯo məqṭalwa ġalabe 
annaqla ak kurmanǧ fayiši l ruḥayye baq qəryawoṯṯe w aṣ ṣuroye fayəš konəfqi w kəzzehən kul ḥa li qriṯayḏe me ʕiwardo
aṣ ṣuroye d ʕiwardo gdəzzehən w mamṭənne qayse w gdawri ann arʕoṯaṯṯe w xədmi ak karmaṯṯe lašan d ʕayši
oṯənwa aṭ ṭaye w yətwiwa bak kaminat qumayye u ḥa d ḥozənwayle l ruḥe aw tre mede hawxa d howənwa raḥuqe mi qriṯo maḥtiwa aʕlayye ba tfənag w qəṭliwanne
bəṯr mayo hawi qṭiloye yaʕni me ʕiwardo aw maq qəryawoṯe ḥrene maṣ ṣuroye
uʕdo gmaḥkenanxu qəṣṣa d hawi i naqla d kətwa u ḥarb ʕal i qriṯo w b aydarbo u ʕamo di qriṯo mdafʕiwa ʕal ruḥayye
u ḥa lalyo kətwa bəṯr u baytayḏan ḥarbo w u ʕamo di qriṯo yatiwiwa bu ḥarbawo elo an noše d fayišiwa b gawe du ḥarbo əšmo wayne
hǧəmme laṭ ṭaye aʕlayye w šqəlle u ḥarbo m iḏe daṣ ṣuroye
me d šqəlle u ḥarbawo u ʕamo di qriṯo zayiʕi ġalabe
latimi l ḥḏoḏe w mərre lazəm d saymina čara d qədrina maxəlṣina u ḥarbano m iḏe daṭ ṭaye
wa əlla ḥzalle kaṯi zlam w ḥurma m bayne daṭ ṭaye w ʕabiri li qriṯo mərre aḥna gdəzzano gab u muxtar di qriṯo
huwwanne darbo lan noše di qriṯo w ʕabiri s be muxtar w mərralle lu babo du muxtar liʔanno u qašo di qriṯo wa mərralle əmmi
u ḥarbano d kətyo b iḏayxu kəmmutəlle kozka ḥažire yaʕni i maḥṣa di teno šqilo m iḏayxu
w asasan i quwe d kətxu b ʕiwardo kula ḥṣiṯo yo bi kozkaṯi
w adlalyo bəlḥuḏe fayəšxu
ghəǧmi aṭ ṭaye w i ʕaskariye aʕlayxu w gməšqolo i qriṯo w aḥna kokoyawlan apxu xuṣuṣan bu baytano
liʔanno hatu am mərhov diḏan hatu
u qašo məllalle e omər mə kəbʕutu uʕdo əmmi aḥna kəbʕina d məfqina hatu i ʕaylaṯxu aw msalmutu aw məfqinalxu məblinalxu gabayna ḥatta d maḥəfḏ̣ina aʕlayxu liʔanno i qriṯo gməšqolo m iḏayxu
u qašo məllalle omər adyawma ono no u rišo di qriṯaṯi w ono no u qašo di qriṯo w i mḥafaḏ̣a d ʕal i qriṯo kula meni koməṭlobo w ono no masʔul ʕal i qriṯaṯi
əzzino mofaqno i ʕaylayḏi w ṭoreno u ʕamo di qriṯo bas maxlaṣno ruḥi haṯi lo knəflo bu ʕaql abadan
w u ʕamo gməǧġoli aʕli w gdəmmi u qašano lə mḥafaḏ̣le ʕal u ʕamayḏe gmibahdanno
ann abne du aḥuno du qašo kalye wayne w šəmʕiwa i ǧġaliyaṯi
lu ḥa mənne məllalle omər hatu klawu harke w uʕdo ono gdəzzino gšoqanno i kozkaṯi d šqilalle laṭ ṭaye gšoqanna maṭ ṭaye w heš d kəthatu ahtu yatiwe harke
azzeyo mbele tloṯo noše ḥrene aʕme w i aṯto du aḥunayḏe w ḥurma ḥreto
w azzehən b lalyo dlo ḥəs w maṭən l qum u šuro di kozke d yatiwiwa eba tlaṯmo zlamat maṭ ṭaye
w naqla mḥalle ṣadrayye bu šuro di kozkayo w mazʕaqqe ʕal aṭ ṭaye əmmi aṯinanxu w dralle u šuro ʕal aṭ ṭaye d kətwayne b gawe di kozke
me d ḥzalle u medano laṭ ṭaye zayiʕi mahzamme bi xaṣra ḥreto da
w lani hǧəmme aʕlayye w faliti aʕlayye bax xaneǧər w ba tfənag w qṭəlle kmo mənne
w laṭ ṭaye mahzamme bu zor hul d maxlaṣṣe ruḥayye
bi daqiqayḏa mədla li aṯto du aḥuno du malke u bayraq d kətwa maḥto yaʕni u bayraq di ʕaskariye d kətwa maḥto ʕal i kozkaye w mṭela aʕma w daʕiro w aṯyo li qriṯo aṯi u malke aʕma
w maṭən aḥ ḥawrone du malke mi qriṯo w ʕabiri zbəṭṭe dukṯayye xəd meqəm bi kozkaṯṯe
mṭele lu malke u bayraqawo w ʕabər l lawġəl du bayto du muxtar yaʕni du qašo w maḥatle qumayye omər hani ad dəžmənayḏux ya ʕali
me d ḥzele lu ṭayawo u medano zayəʕ ġalabe elo lu qašo məllele omər abadan lo zayʕat hat lə gǧorelux mede
bəṯr me d xəlle u muklaṯṯe qayimi məblənne məfqənne mi qriṯo w mamṭanne laḥ ḥawronaṯṯe w aṣ ṣuroye b ʕiwardo fayiši ʕaṣye bi qriṯo lawəlle mede
w huǧumat bu šəklano hawi ʕal ʕiwardo
bəṯr me d qayimo i ʕaskar me ʕal ʕiwardo u muxtar uʕdo gməǧġolina xuṣuṣi aʕle
l ḥaqiqa liʔanno babi wa gədmaḥkeno aydarbo maqḏ̣ele aḥ ḥayayḏe
fayəš bəṯr me d daʕər mi raḥlayḏe d ʕam i ʕaskar me hazax mʕawəq bu darbo w aṯi taqriban b ṣawmo zʕuro yaʕni bu ṣawmo du yaldo
maṭi lalye du ʕeḏo li qriṯo bu lalyawo u babo yaʕni u qašo kayiwo wa
w meqəm meqəm me d nohər ṭabʕan i ṣluṯo d lalye du ʕeḏo kosayminala b lalyo tamo 
kətle lu muxtar aḥuno ḥreno qašo yo
hawo azzeyo li ṣluṯo d mṣale falge d lalyo i ṣluṯo d lalye du ʕeḏo
w u qašo u babaṯṯe yaʕni qašo asmar mšanele yaʕni mayəṯ
luwwalle xabro lu qašo d azzeyo li ʕito əmmi hul ṭro maqḏ̣e i ṣluṯayḏe w bəṯr
bəṯr maṯe me d rawiḥo ʕal ʕiwardo w lo fayəš mede aʕla w hawi d hawyo i ġalayo yaʕni u kafno d aṯi bəṯr mu ḥarb
u muxtar omər ono ʕaǧəzno mi muxtariye liʔanno səmle tmonaḥsar əšne muxtariye basli yo
u ʕamo di qriṯo lo maqballe əmmi lazəm d fayšat muxtar huwe rfəḏ̣le
kito bu mzizaḥ aġa ṭabʕan ṭayo yo liʔanno mzizaḥ w ʕiwardo qariwe ne l ḥḏoḏe
u aġa məllele lu muxtar omər liʔanno ono hawino aġa uʕdo ḥaṯo koʕoyaqlux meni ʕal awxa kəbʕat matərkat i muxtariye
u muxtar məllele omər ono lo koʕoyaqli menux
w ono hawili naʕime w ʕaǧəzno bi muxtariye ṭrowe ḥreno ǧġer meni
natiǧe lu muxtar matrakle i muxtariye w azzeyo li qriṯo əšme štrako
kšoġəl tamo kosoyəm šalfe w xaneǧər liʔanno haṯe i ṣənʕayḏe wa
bəṯr b ʕiwardo səmme muxtar ḥreno u abro du ʕammo du muxtar qamoyo
fayəš u muxtar bi qriṯayo di štrako bəṯr b šato daʕər l ʕiwardo w me tamo fayəš kəzzeyo laq qəryawoṯe ḥrene koʕowəd bi ṣənʕayḏe hul li šato daḥ ḥamməš w ʕəsri
azzeyo l qriṯo mi naḥya d karboran kəmmila boqəsyono
yatu bi qriṯayo w koʕowəd bi qriṯayo lu ʕamo di qriṯo
i qriṯayo kula səryoye yo layto eba ṭaye abadan
karboran i naḥiye di qriṯayo wa yaʕni walaye rabṯo wa laṭ ṭaye maḥərwowalle w moqaḏwalle ab botayḏa w qṭiwalle u ʕamo di qriṯo kule
w u mede d fayəšwa mənne mbarbziwa bayne daq qəryawoṯe daṭ ṭaye w hawənwa ṭaye
me d rawiḥo me ʕal i səryoyuṯo w lo fayəš zuḥṯo aʕlayye fayəš kodəʕri hən b hən maṣ ṣuroyanək d kətwayne mbarbze bayne daṭ ṭaye
aṯən ṭləbbe la kmo botanək mu qašo d ʕiwardo əmmi kəbʕina d mšadrutəllan qašo me gabayxu
bi qamayto mšadarranne qašo tuma u abro du ʕammo du qašo qamoyo d ʕiwardo
fayəš kmo yawme gabayye lo kali
bəṯr mšadarre u aḥuno du muxtar d ʕiwardo yaʕni qašo barṣawmo hawo ste fayəš əšmo w lo kali ġalabe daʕər
fayiši u ʕamo d kolətmi l karboran dlo qaše
aṯi kətwa šamošo əšme ṣawme w ḥa zlam əšme yusuf
a trani aṯən ḥa yawmo l boqəsyono
ḥzalle u muxtar d ʕiwardo kale koʕowəd šalfe bi qriṯo d boqəsyono
mərralle əmmi hat muxtar wayt w kəḏʕat u ḥal daṣ ṣuroye məqqa ḏ̣aʕəf
kəbʕina menux d mdabratlan qašo
aṯi aḥunux lo kali gabayna w aṯi abre d ʕammux lo kali gabayna
mdabarlan qašo d qodər d kole gabayna w aḥna gmamṭina mede d fayəš maṣ ṣuroye bayne daṭ ṭaye
məllalle omər ono man gmamtenanxu
a trani d qodarwayno aʕlayye mṭalli uʕdo aydarbo samno
əmmi d lo ḥa xoṯux oṯe l gabayna w maləm aṣ ṣuroye d kit mbarbze
lə kqodər nošo ḥreno d oṯe
mḥalaqqe foṯo ʕal u muxtar ġalabe
w mətraǧalle mene ġalabe əmmi kəbʕina d hat howatlan qašo
w aṯən aʕme mṭalle hul ʕiwardo lu bayto w ṭləbbe mab baytoye du muxtar əmmi kəbʕina d howelanyo qašo lašan aloho ḥatta d malimina aṣ ṣuroyayḏan d kənne larwal
əlḥaṣəl maqnaʕʕe i ʕayle du muxtar w u muxtar w omər d əbʕutu gmərsamno
azzehən gab u ḥasyo d məḏyaḏ u ḥasyo omər ono koweno mamnun d oṯe u muxtar d ʕiwardo w howalxuyo qašo
əlḥaṣəl azzehən moballe l məḏyaḏ w rsəmle l ḥasyo tuma u muxtar qašo w azzeyo mbele l karboran
fayəš čaʕ əšne b karboran ksoyəm qašuṯo
maləmle əšti bote m bayne daṭ ṭaye b ḥeḏore d karboran simile ṣuroye
w fayəš koxodamme w əxlaṣ w b amane hul li šato dann arbaʕ w tleṯi d təšrən u ḥaroyo yawme du ḥušabo d zxaryo w kuhno
mqarawle bəṯr mu qerowo maʕmaḏle naʕime mʕazamme lu bayto dam maʕəmḏe azzeyo xile gabayye
bəṯr me d daʕər mi ʕazime saləq lu bayto mədle d šoləḥ i ǧubbayḏe w mʕalaqla nafəl mšanele yaʕni mayəṯ
bəṯr huwwe xabro lu aḥunayḏe l qašo barṣawmo d ʕiwardo w lann abnayḏe w aṯən
aṯi u qašo u abro du qašo miṯo l karboran u ʕamo map pəsmam dəṯṯe w ṭləbbe mu ʕamo d karboran əmmi kəbʕina d obutəllanyo məblinale aʕmayna l ʕiwardo
bi qamayto lo maqballe elo u mudir di naḥiye aṯi omər lazəm d obutənneyo məblile
ṭʕənne ʕal ak kaṯfoṯaṯṯe w moballe l ʕiwardo
w aṯi u ḥasyo d məḏyaḏ w aq qaše daq qəryawoṯe kulle latimi b ʕiwardo w mlawalle u qašo w maḥatte bu gabo šamali di ʕito bu qawro d fayəš tamo
haṯe ǧġəlnola b karyuṯo ʕal aḥ ḥaye du qašano
mafəryono šamʕun bi šato dann alfo w šwaʕmo w arbʕi
bi šato dann alfo w šeṯmo w ḥamməš w təšʕi hawi šamʕun u abro d malke u banəʕmoyo
hawi dayroyo b ḥḏo mad dayre du ṭuro daʕ ʕabode
w rsim qašo w xdəmle u darbo di dayroyuṯo ġalabe ṭowo
w nafəq əšme bi ṭowuṯo w bi qadišuṯo
ʕal awxa ṭləble lu ʕamo səryoyo w lu faṭəryarxo w rsəmme mafəryono lu ṭuro
liʔanno bu zawnawo kətwa mafəryone
hano u sabab du qaṭlayḏe hawi
kətwa se ʕabdal aġa greʕo sụroyo w graʕto ste ṣurayto
w a trani qariwone wayne di moran
nafəl lebayye b ḥḏoḏe elo mšayalle mu qašo d bemanʕəm məllalle lo kowe d šəqlutu ḥḏoḏe
hənne ste mərre li aṯto du aġa w laṯe mərla lu aġa
hano ste mərle lu qašo hawwe darbo w mbarexene u qašo omər lo kowe w laybi w kətli rabo u mafəryono
qayəm u aġa azze gab u mafəryono w ṭləble mene d obe darbo d mibarxi a greʕayḏe ʕal ḥḏoḏe
elo u mafəryono madʕarle aʕle w mərle lu aġa aydarbo hatu gabayxu aṭ ṭaye lo kowe d šəqli aq qariwone ḥḏoḏe hawxa ste gabayna lo kowe d aq qariwone šəqli ḥḏoḏe
qanəʕ u aġa w daʕər elo i aṯto mərlale ʕaybo yo aʕlux d lo koqədrat maqənʕat aw ǧəbrat ḥa qašo m daṣ ṣuroye d mbarəx u xodumayḏux
hano ste qḥir w ṭləble u mafəryono l gabe w mərlele u ʕmiro d gziro koṭolablux zux l gabe
qayəm u mafəryono mədle ḥasyo w dayroyo aʕme w lu aġa kṯule maktub lu ʕmiro w hule b iḏe du mafəryono
w qayəm u mafəryono azze l gziro w i naqla d maṭən su ʕmiro qayəm u ʕmiro me qumayye w yatu u mafəryono w hulele u maktub du aġa
w ftəḥle lu ʕmiro u maktub w qrele ḥzele d komər ʕabdal aġa i naqla d moṭe u papazano daṣ ṣuroye l gabux kobaʕno d mḥalqatle li garre d mir mḥama
me d ḥzele lu ʕmiro u xabrano qḥir ġalabe w qrele lu mustašarayḏe w mərlele kokṯuleli l aḥuni ʕabdal aġa komər
i naqla d moṭe u papazano l gabux koṭolabno menux d mḥalqatle li garre d mir mḥama
w ono koḥozeno d u ḥeloqo du papazano bam maye dlo sabab ġalaṭ w ḥṭiṯo
mašər aʕli d məs soyamno w mən ḥəǧǧe mamṭeno aʕle ḥatta d mkamanno u maqṣad du aġa
u greʕo omər ya u ʕmirayḏi aq qašani adyawma ṣayome ne u ṣawmo rabo
hat masəm muklo kule baṣro w xuṣuṣan ad dayroye lo kəxli baṣro
i naqla d mamṭat u muklo huwe lo koxəl edi gdoṯelux ḥəǧǧe aʕle w gdəmmat mḥaramle u muklayḏi ʕal awxa mḥalaqli li garre d mir mḥamma w tə nošo lo komnaḥaqlux
mʔamarle lu ʕmiro w nḥərre ʕarbo w mbašalle w səmme rezo qume w mərlalle laḥmo lo mamtutu ʕal i ṣufro
w ʕaṣriye čax di ḥšamto mqadamme u muklo w maḥatte qumayye
w lu ʕmiro mərle səm karam ya papaz afandi w xul
mqadamle lu mafəryono w ḥəlle ga layt dukṯo xliṯo mu baṣro d ʕal u sefoqo omər ya u ʕmirayḏi mašalla i ṣufrayḏux ʕamərto yo w lo koḥozeno dukṯo d moyadno w oxanno
w mžədle iḏe l riša di ṣufro w mərle marke oxanno w madʕarle iḏe l qum ruḥe w mərle marke oxanno w madʕarle lu gabo du semolo w mərle aw marke oxanno
w hawxa madʕarle lu gabo du yamino w mərle marke oxanno w bəṯr maḥatle iḏe ʕal u falgo du sefoqo w mərle ya u ʕmirayḏi marke gdoxanno
yaʕni səmle ṣlibo w baš šubḥe d aloho ḥzalle d u muklawo hawi xd u gelo w xəlle
me d ḥzele lu ʕmiro d axile mərle lu mustašarayḏe koʔaxile annaqla mən samno
omər u greʕo aq qašani lo koyətwi bi dukṯo d howe eba zmərto
uʕdo mkalef u papaz d zomər w huwe lo kozomər
i naqlayo gədhowelux aʕle ḥəǧǧe w mḥaleqe lam maye
qayəm me d hawi čax di ǧivate w aṯən u ʕamo di walaye w yatiwi bi oda du ʕmiro
mərle lu ʕmiro lu mafəryono omər ya papaz afandi an nošani d kənne yatiwe kul lalyo kowe ḥa komsalalle harke
kobaʕno menux d adlalyo hat zəmratte zmərto basəmto lay yatiwe
šarṭ d lowe eba əšme dan niše
qayəm u mafəryono mərle ahlan w sahlan w zməlle i zmartayḏe iḏəʕto d kəmmila lavəž yaʕni bu lišono kurmanǧi zmirole w məlle u baytano u qamoyayḏa w mkamole ʕal əšti bote gesang
lo av či danga w či haydana u či gurgura li ʕazmana dange nafər u zərna u borizana hən dəbežən qiyamata hən dəbežən axir zamana
hawxa məlle i zmartaṯe kula w ḥaqiqatan mʔaṯarla ʕal lebe day yatiwanək liʔanno fəhmiwayla b lišonayye w noše ġalabe mənne baxən ʕal u mamro d mərwayle liʔanno kotawro u lebo
me d mkamalle i zmərtaṯṯe qayəm u ʕmiro məlle lu mustašarayḏe omər muklo mqadamlalle w axile w zmoro mkalaflan zmərle e ḥəǧǧe mən kit d mamṭina aʕle
w iḏa kan u zlamano hawxa yo hano latyo nošo əlla hano kšobəh d kətyo malaxo m d aloho w qadišo
komanno d qəṭlinale aḥna gdəzzan li gihano w gḥoṭina ḥṭiṯo rabṯo
u mustašar məllele omər tamam latlux ḥaq d qəṭlat u qašano w lazəm d myaqratle w maxəlʕatle xəlʕa munasəb
qayəm u ʕmiro hulele xəlʕa kabbut m diḏe d lowašwayle huwe yaʕni xəd aǧ ǧule daš šulṭone
w hawxa hule haddiye ḥreto lu ḥasyo w lu dayroyo d kətwayne aʕme
w mšadalle lu ṭuro məllele zux gab aḥuni ʕabdal aġa amarle u ʕmiro kəmšayəl b kef diḏux w lə ḥzele mede ḥarbo ḥatta d mḥalaqli bi garre d mir mḥama xəd məllux
qayəm u mafəryono daʕər huwe w aḥ ḥawronayḏe hul li qriṯo d bemanʕəm
ʕabdal aġa mḥalaxwa ʕal qarʕe du quṣro w koḥoyər bu darbo d gziro
ḥzele me ruḥqo kaṯi u mafəryono w aḥ ḥawronayḏe w kalən lwišoye xəlʕa yaʕni hadiye me gab u ʕmiro
qḥir ġalabe w naḥət lawġul
i aṯto ḥzela qḥiroyo mərla mən kibux omər kaṯi u mafəryono w aḥ ḥawronayḏe
mədla li ṭarḥayḏa me ʕal qarʕa w mḥalqola ʕal qarʕe
əmmo hat aṯto hat lattat gawro wa əlla lazəm d qəṭlatwa u mafəryono
me d maṭi u mafəryono l qm u tarʕo d ʕabdal aġa nafəq ʕabdal aġa l qume
awwəl d maṭi mədle lu aġa i xanǧarayḏe w falət ʕal u mafəryono mxanǧalle w qṭile
lu ḥasyo w lu dayroyo mahzamme w azzən
qayəm azze u greʕo du aġa hule xabro lu qašo d bemanʕəm omər u mafəryono qṭil toxu mobelulle
aṯi u qašo w u ʕamo səryoyo di qriṯo moballe i šlado du mafəryono li ʕito
bəṯr huwwe xabro laq qəryawoṯe du ṭuro
aṯən u ʕamo d ʕiwardo d arbo w d bsorino kul ḥa man nošani omər lazəm məblina i šlado d mafəryono qurinala gabayna bi ʕitayḏan
qayəm məxtalaffe ʕal u medano bəṯr əmmi lazəm d saymina mede ḥreno
mṭele baġalṯo maḥatte i šlado ʕal ḥaṣa di baġalṯo w marfyalle mərre l ayko d əzza i baġalṯaṯi gədmədfən gməqwər u mafəryono tamo bi ʕitayo
mhalaxla li baġalṯo w azza ʕal u darbo d bsorino hul d maṭyo qume du tarʕo du qadišo əšme mor dodo
u ʕamo kule bəṯre di baġalṯaṯi mhalxiwa w me d maṭən l tamo mlawalle u mafəryono w maḥatte bu qawro tamo 
fayəš bu qawro hul li šato dann alfo w čaʕmo w ḥamšaḥṣar
i naqla d šqəlle laṭ ṭaye i ʕito d mor dodo w nḥərre aṣ ṣuroye ftəḥḥe u qawro du mafəryono liʔanno mərre ak kuhne daṣ ṣuroye komaḥti aʕlayye ǧule šafire w dahwo ḥozina mə kit bu qawrano
me d ftəḥḥe u qawro ḥzalle i šlado du mafəryono kala ʕal u kursi xəd maḥatte u yawmo qamoyo w ḥzalle i badlayḏe aʕle
mədde laṭ ṭayanək i badle mašlaḥḥe maǧ ǧulayḏe w bəṯr simənne qeməsyoṯe l ruḥayye
w fayəš u qawro ftiḥo hul mədde ḥreto daʕiri aṣ ṣuroye w ḥzalle kale u qawro ftiḥo heš i šlado kala ʕal u kursi xəd kətwa me meqəm
mḥammad bag u ʕmiro d gziro
i walaye d gziro u markaz da ʕmirone da krad w du ṭuro daʕ ʕabode yo
konəflo šarqi di walaye d marde w ʕal feme du nahro di dəǧla yo
u quṣro du ʕmiro kəmmile bərǧa balak
maʕəmro yo b falge du nahro
w konəḥti am maye l ǧənubi du quṣro
kowe baluʕa kəmmila i garre d mir mḥama
w a ʕmirone iḏiʕe ne bi qasyuṯo d lebayye w bu ḏ̣lomo d koḏ̣əlmi u ʕamo ʕal aṯe u ʕamo kozayʕi mənne ġalabe
u ḥa lalyo ḥzele lu ʕmiro ḥulmo w raʕəl mene
ḥzele ga komoyəd tre buzarʕe d qarʕo
me d xilile mayər feme me ṭaʕmayye
w me d maḥəsle raǧəf elo qayəm w mərle li aṯto mṭeli i məssine dam maye d mašəġno w mṣaleno
mərlale li aṯto oh lo kṭorat d dəmxina w l azza
w mərle li barṯo w hayo ste lo qaymo
w hawxa qrele la greʕe w ḥa mənne lo qayəm w hulele i məssine d mašəġ w lo mtanele ʕal d ḥzele d kulle rfəḏ̣ḏ̣e u amrayḏe
w qayəm huwe l ruḥe mədle i məssine w azze mṣalele
w me d daʕər kətwayle greʕo əšme silo yaʕni sulayman
qrele lano w mərlele koḥozeno d u ʕamo du baytano lo košəmʕi u xabrayḏi
w u sabab mən yo lo koḏaʕno hat mə kəmmat
w xud koḥozeno žġer menux lo fayəšli bi dukṯaṯi kobaʕno d lo marfatli
u silo madʕalle w mərlele ono lo kmarfenux hul lu mawto w mə d əbʕat gsamnolux
b ṣafro aṯən ann aġawat du aṯro w ar rabe daq qəryawoṯe w kul ḥa mənne rfəḏ̣le u mede d ṭləble mene lu ʕmiro
me d ḥzele haṯi qrele lu greʕayḏe silo w mərlele
aḥna lo fayəšlan itawto bu aṯrano
ṭaw m d əzzano l ṣṭambəl gab u šulṭono layt
mḥaḏ̣arlan tre səsye d əzzano
qayəm u greʕo azze mḥaḏ̣arle as səsye w ʕmiro ste mlele ak kisayḏe kallawat
w mədde a slaḥat yaʕni u sayfo w i rumḥaṯṯe w nafiqi me gziro w mḥalaqqe ʕal u darbo d ṣṭambəl
tlalle qunaġ w maḥatte qunaġ w maṭən li walaye daš šulṭone w naḥiti bu xan
w me d kətwayne nuxroye l əḏʕiwa b mən darbo əzzən gab u šulṭono
natiǧe fayəši šet əšne w hənne komaṣərfi ak kallawat d kit aʕmayye
w me d tayimi mzabanne as səsyaṯṯe w xəlle u ḥaq danək ste
w bəṯr mzabanne a slaḥaṯṯe w maqḏ̣alle šwaʕ əšne ḥrene w tayimi ak kallawatanək ste w lo fayəš mede aʕmayye
hul d ǧbir u greʕo w kəzze gowe w mamte muklo lu ʕmiro
hul lu ḥa yawmo kətwa mqabəl du xan d yətwiwa ebe dukano d ḥa nošo sowo
w qrele lu greʕo w mšayele omər hani tloṯaḥṣar əšne koḥozenolux ʕam u zlamano w kmibayanli d kətyo zlam rabo
liʔan bi qamayto ḥzelilxu lawoše xd a ʕmirone w bəṯr ḥzeli d naqəṣ ḥal dəṯxu w uʕdo koḥozeno d kogowat
amarli mə ḥawal dəṯxu yo w man hatu w m ayko aṯutu
mərlele lu greʕo omər u zlamano d koḥozatle aʕmi hano mḥammad bag u ʕmiro d gziro yo
madʕalle lu sowo mərlele omər l mən aṯi larke mḥammad bag
omər aṯi d ḥoze u šulṭono w kətle šuġlo gabe
lu sowo mərlele hani tloṯaḥṣar əšne aṯutu lo qadirutu d mqablutu u šulṭono
mərle lu greʕo ono lə kmaǧreno d məǧġanno ʕam u ʕmiro w huwe nuxroyo yo w lo koḏəʕ b mən darbo moṭe lu šulṭono w mqabele
u sowo mədle lu kaġad w kṯule waraqto w maḥtole bu zarf w hule b iḏe du greʕo w mərlele
hawle haṯi lu ʕmiro w amar ṣafro yawme d ʕruto yo
w u šulṭono gdoṯe bu šuqawho da
huwe w aw wazirayḏe w gdəzzeyo lu ǧaməʕ gədmṣale
hatu klawu bi qurniṯayo d koḥozatla w ṭrowe u maktub ʕam u ʕmiro
me d aṯi u šulṭono u ʕmiro ṭro možəd iḏe w obele u maktube lu šulṭono
u šulṭono gmoyəd u maktub w lə kḥoyər ebe gmaḥatle b kiste w gəzzeyo li ṣluṯo
me d mkamele i ṣluṯo w daʕər lu quṣro di ṣalṭane gfotəḥ u maktub gqore lu ʕmiro gədṭolable gabe
i naqlayo u ʕmiro ṭro ṭoləb mene u mede d obəʕ
qayəm u greʕo mədle lu maktub w azze gab u ʕmiro
w mərlele omər u ḥawal hano pano yo omər šafiro
ṣafro qayəm u ʕmiro w u greʕo w azzehən lu šuqo kalən bi dukṯo d məllalle lu sowawo
i saʕa da ḥḏaḥṣar w falge falge d yawmo aṯi u šulṭono w aw wazirayḏe aʕme w šapiʕi bu šuqawo da
me d maṭən mqabəl dəṯṯe lu ʕmiro možadle u maktubayḏe l qum u šulṭono w lu šulṭono mədle maḥatle b kiste w šapəʕ azze lu ǧaməʕ
me d mṣalalle nafiqi w daʕər u šulṭono lu quṣrayḏe
maḥatle iḏe b kiste mofaqle u maktub ftəḥle ḥzele ga kale yo mḥammad bag u ʕmiro d gziro harke b ṣṭambəl w koṭoləb i mqabale du šulṭono
mʕaǧəb aydarbo hani tloṯaḥṣar əšne u ʕmiro b ṣṭambəl w lo qadər d oṯe w ḥoze u šulṭono aw mašmaʕle xabro
ḥalan qrele l tre ǧandərma w mšayʕile lu xan li dukṯo d kətwa u ʕmiro yatiwo
mərle zoxu kito b flan xan b flan numro zlam mṭawulle gabi w toxu
azzən aǧ ǧandərma ḥzalle kalən u ʕmiro w u greʕo yatiwe bu xan bi dukṯo d mərle
mərralle u šulṭono koṭolablux l gabe
qayəm u ʕmiro w u greʕayḏe silo azzehən ʕam u ǧandərma lu quṣro du šulṭono
me d maṭən w ʕabiri lawġul qayəm u šulṭono me qum u ʕmiro w nšəqqe ḥḏoḏe w mərle lu šulṭono lu ʕmiro omər ʕuǧbo aydarbo hani tloṯaḥṣar əšne hat harke w l obatli xabro
lu ʕmiro məʕtaḏarle omər nuxroyo wayno w l oḏaʕwayno w qḥiroyo wayno
omər mən yo u ḥalayḏux w b mən šuġlo maṭat larke
omər ono maṭino larke ʕal d ḥzeli d u ʕamo di walayayḏi korəfḏ̣i u xabrayḏi w nošo mənne lo məʕtabarli abadan
ʕal awxa aṯino məlli latli čara ġayr menux d hat qədrat ḥəkmat ʕal u ʕamayḏi ḥatta d maqəblile xəd meqəm w ṭaw
fayəš u ʕmiro gab u šulṭono w mʔamarle lu šulṭono omər ḥaḏ̣erulle badle maǧ ǧulayḏi lu ʕmiro
w moṣele d mḥaḏ̣arralle səsyo w sayfo w rumḥo w mǧahazle bu slaḥ
w hule amro l fərqa d ʕaskar w qrele lu raʔis di fərqa mərlele omər hat gtowat taḥt u amro du ʕmiro w u mede d mʔamarlux lazəm saymatle
mḥaḏ̣arlele kul mede w mḥaḏ̣arle i ʕaskar w nafiqi elo lu ʕmiro l amṭele baḥs du greʕayḏe b ḥḏo naqla
me d nafiqi mi walaye d ṣṭambəl u greʕo mhalaxle mhalxono bəṯre du ʕmiro w di ʕaskar hul d maṭən lu tarʕo baroyo di walaye
lu ʕmiro lo ḥəlle bu greʕo w lo mərle mede w nafiqi mi walaye
me d ḥzele lu greʕo ga lo ḥəlle ebe lo ǧġil aʕme w azze fayəš u greʕo bu tarʕo w lu ʕmiro lo ḥəlle ebe abadan
qayəm u greʕo daʕər w aṯi gab u sowawo diḏe
mšayele lu sowo omər mən hawi omər ašər azzano gab u šulṭono w lu šulṭono məstaqbele u ʕmiro ġalabe ṭowo
w mǧahazlele səsyo w mǧahazlele fərqa d ʕaskar w moṣele ar rabe di ʕaskar aʕle w maḥtile taḥt u amro du ʕmiro
w səmlele badle d ǧule m diḏe w mḥaḏ̣arlele čadəre šafərto ġalabe w azzeyo ʕam i ʕaskar
azzino bəṯrayye bəṯrayye hul d maṭina lu tarʕo baroyo di walaye
ḥəlli lu ʕmiro lo ḥəlle ebi w l amṭele baḥs diḏi meqəm gab u šulṭono
w qayəmno daʕərno fayəšno qṭiʕoyo
omər ṭowo ya abri itaw omər gmoṣenolux waṣiye u xabrayḏi lo ṭoʕatle w lə mḥalqatle bam maye
omər amar omər komanno lowat inan ʕal u rabayḏux w lowat inan ʕal i aṯtayḏux w ap pəsmam diḏux lo marfatte haṯe i waṣiyayḏi a tloṯo xabrani
w ḥzi mən səmlele lu šulṭono lu ʕmiro ono gədmḥaḏ̣arnolux ṭaw mene w izux mṭile
w hat gmoṭatle bu qunaġ qamoyo gqorelux bi qamayto gḥozən kmaḥatlux i čadərayḏux
gədmšadər ḥa gdomər i čadəraṯi d man yo
me d aṯən ḥzalle li ʔanno i čadərayḏux ktuyo ṭaw m diḏe l əzzux gabe
qunaġ ḥreno gəmšadri ḥreno l əzzux gabe
bu qunaġ da tloṯo gdoṯe u ʕmiro d ḥozelux
me d ḥzelelux gməʕtaḏər menux ṭabʕan gqənʕat aʕme w gəzzux
omər ṭayyəb mḥaḏ̣arlele lu zlamawo u sowo səsyo w sayfo w rumḥo w mḥaḏ̣arlele čadəre ġalabe šafərto w hulele maṣarif kallawat ġalabe w azzeyo bu darbo
əlḥaṣəl awwəl qunaġ maṭi mqabəl di ʕaskar d kətwayne ʕam u ʕmiro me d nṣəbbe i čadəraṯṯe huwe ste nṣəble i čadərayḏe mqabəl di čadəre du ʕmiro
ḥzalle lu ʕmiro w laḥ ḥawrone d konofəq ḥa mi čadəraṯi aǧ ǧulayḏe ṭaw m du ʕmiro
w i hayʔayḏe košəbho d kətyo huwe ste ʕmiro
mšadarre gabe ṭləbbe d əzze gabayye l azze
walḥaṣəl b annaqla dat tarte w da tlaṯ aṯi u ʕmiro gabe obəʕ d oḏəʕ man yo
ḥəlle ḥzele ga kale silo u greʕayḏe
omər silo ono mšadarli bəṯrux tlaṯ naqla w l aṯat gabi
omər ya u ʕmirayḏi hat marfeluxli w ono šuġlo aʕmux lo fayəšli kul ḥa bu baytayḏe
qayəm u ʕmiro məʕtaḏarle mene w omər hat u greʕayḏi hat w kobaʕno d oṯat məstalmat i qiyade di ʕaskaraṯi w kul mede d əbʕat hat gsaymatle
qanəʕ aʕme w azzehən hul d maṭən li walaye d gziro w azzeyo lu quṣrayḏe w qrele lar rabe w lann aġawat w lam maxatir d rfəḏ̣walle u xabrayḏe w mǧazalle w ḥkəmle aʕlayye
elo silo maḥatle išara ʕal ab bote dap pəsmamayḏe moṣele i ʕaskar d nošo lo mqaru laf elayye w maḏ̣ərre b mede
w hawxa maḥəfḏ̣i ap pəsmam d silo bəlḥuḏe w u ʕamo ḥreno mʕaḏbənne ġalabe hul d u ʕamo kule maṭəʕle lu ʕmiro
w bəṯr mədde mšadarle lu ʕmiro i ʕaskariye l ṣṭambəl w maškalle u šulṭono
qayəm u ḥa yawmo silo omər ono moṣeleli lu sowawo tloṯo xabre mǧarabnanne
kətwayle lu ʕmiro qazo w falətto wa bayn aš šuqone di walaye w nošo lo goyašwa eba
midole lu greʕo silo w məblole lu baytayḏe təlyole b odaye d ruḥa
w mṭele qazo ḥreto d šəbhola w məlle li aṯto omər haṯe i qazo du ʕmiro yo
gnəḥrinala w əxlinala liʔanno kmʕaḏbo u ʕamo
kəxlo bas sefoqe du ʕamo kəmḥarmo u muklo qumayye
natiǧe nḥəlle i qazayo w məllela bašele mqaliya gdəxlinala w səmla w xilalle
bu yawmo d bəṯr ḥzele lu ʕmiro ga i qazayḏe lo komibayno mšayele aʕla w laṯi məlleli gqoṭaʕno qarʕe
omər u ḥa d mbele i qazaṯi w laṯi məlleli gqoṭaʕno qarʕe
l nošo lo məllele u silo lo maqərle
hul u ḥa yawmo aṯi silo lu bayto ḥzele kala i aṯto kolayšo u layšo du laḥmo
omər qay kohayzat hawxa ruḥax i aṯto mərlale əmmo maʕlum komihozi idoṯi w ono gmihozono
omər lo hat lattat ṭawto w mḥelela šaqame ʕal qḏola
haṯe mazʕaqla w baxyo w mahzamla me qume yasiqo ʕal i goro mqabəl du šubbak du ʕmiro
əmmo e maʕlum gqəṭlatli ma ono ṭaw mi qazo du ʕmiro no
hano u ʕmiro kale bu šubbak w šaməʕ ga kəmmo ma ṭaw mi qazo du ʕmiro no
qayəm qrele l silo w məllele omər kmibayən i qazayḏi elux nḥirolux
omər ašər ya u ʕmirayḏi yaʕni laybi toleno menux
a 	 omər ono mərlilux omanno mə ḥa d mbele i qazayḏe nḥirole w luleli xabro gqoṭaʕno qarʕe 
hano omər hawli muhle tre yawme u ʕmiro omər abadan muhle layt eba žġer m adlalyo
w qralle bi walaye ənno ṣafro u ʕmiro gqoṭəʕ qarʕe d silo ʕal d nḥərle l silo i qazayḏe
šamiʕi ap pəsmam d silo w aṯən kulle gab u ʕmiro w ṭləbbe mene w mərre kəbʕina d ʕofat silo w u mede d ṭəlbat gdobinalux mu mal w me kul mede
u ʕmiro lo ʕfele azzehən mṭalle a qliḏe dab botaṯṯe kulle w maḥtənne qm u ʕmiro
əmmi hani kulayna gnəfqina mab bote w ab bote bu mal w b kule mede elux kəbʕina d ʕofat silo u ʕmiro lo ʕfele
silo omər klawu ya u ʕmirayḏi hawli muhle saʕa omər saʕa elux muhle
omər hawli greʕo m diḏux ste aʕmi
mədle l greʕo ʕam ruḥe w azzeyo lu bayto mofaqle i qazo me lawġul w məṭyole maḥwyole lu ʕmiro omər haṯe kala i qazayḏux
me d ḥzele lu ʕmiro ga kəmṭele i qazo mʕaǧəb
omər silo hani tarte naqlat hawxa kosaymat ebi mə kəbʕat
u ǧerobano kəmǧarbatli
uʕdo ʕfelilux w kobaʕno d msamḥatli bi ġalṭaṯi diḏi
silo omər ya u ʕmirayḏi ḥzeli d ono hul uʕdo amin no aʕmux ġalabe w ḥzeli d hat daʔiman kowat lo amin aʕmi
fa uʕdo gabux itawto lo fayəšli
kobaʕno d obatli darbo d nofaqno me gabux
u ʕmiro məʕtaḏarle w məllele omər tamam walakən kobaʕno d msamḥatli
l silo məllele omər ono kəmsamaḥnux bas gabux lə kfoyašno
ḥzele lu ʕmiro ga lə kfoyəš gabe omər ṭlab u mede d əbʕat gdobenolux šarṭ d msamḥatli liʔanno ġaləṭno b ḥaq diḏux
silo məllele omər haka korəḥmatli kobaʕno d obatli i daštayho d kətyo b gabe du ḥədudu d gziro
gdəzzino maʕamarnoli qriṯo eli w lap pəsmamayḏi tamo w naqla ḥreto aḥna a greʕayḏux na w u amrayḏux ʕal qarʕayna
hulele lu ʕmiro i daštayo w qayəm l silo mbele ap pəsmamayḏe w azzehən li daštayo w yatiwi eba w maʕmralle
w hul adyawma kəmmila li daštayo dašta silopya
j ono koməǧġanno mšamšono asmar u abro d qašo gewargis u abro d qašo asmar u abro d qašo gewargis u abro d qašo ḥanna u abro d qašo aḥo d ʕiwardo bu ṭuro daʕ ʕabode
hawino i šato dann alfo w čaʕmo w əštaḥṣar b təšrən u ḥaroyo
i šato dann alfo w čaʕmo w šeṯ w ʕəsri hawi babi qašo l karboran w ono qorewayno bi madrase d ʕiwardo
molafwaylan malfono dawiḏ d bəṯr hawi qašo l bsorino
bi šato d eba rsim babi qašo l karboran nqilan u baytayḏan l karboran hul li šato dann alfo w čaʕmo tmone w ʕəsri
aḥuni d rab meni əšme šamʕun wa azzeyo li dayro du zaʕfaran b murde d yoləf i qrayto w u beṯgazo tamo
me d azze lu ḥasyo di dayro rsəmle aḥuni u šamʕun dayroyo w maḥatle əšme yaʕqub
me d šamiʕina w ono heš lo mkamewayli u yulfonayḏi qayəmno azzino ono ste ʕam emi bi šatayo hul li dayro du zaʕfaran ḥatta d yolafno u beṯgazo yaʕni an naḥle di ʕito
me d azzan l tamo fayišina yarḥo tamo u ḥasyo di dayro əšme ḥasyo ḥanna gandur wa nqil me tamo l bayrut
ono fayəšno tamo fayəš komaqreno ad dayroye w an naʕime d kətwayne bi dayro hul d aṯi dayroyo ḥanna u dolabani fayəš komaqreli u beṯgazo w i qrayto du səryoyo
me tamo me d yaləfno ṭowo daʕərno mi dayro aṯino l karboran w fayišina b karboran maqreli an naʕime di qriṯo a ṣlawoṯe w əšmo m qrayto
hul li šato dann arbaʕ w tleṯi b təšrən u ḥaroyo mšanele l babi qašišo gewargis b karboran
w me tamo ṭʕəllan w mamṭelan l ʕiwardo w maḥatlan bi ʕito d mor ḥaḏəbšabo bi qriṯayḏan w nqilan u baytayḏan l ʕiwardo
me tamo mšareli kṯuli a kṯowe da ṣlawoṯe di ʕito yaʕni fanqiyoṯe w ḥusoye w a kṯowe ḥrene xd u ʕmoḏo w du beroxo w du lewoyo w mgalyune
w azzino li qriṯo di ʕito maqreli an naʕime tamo
maqreli šato w ono kokoṯawno kṯowe li ʕito
w bi šato dann arbʕi w da ḥḏo w arbʕi hwele kafno ba dkoṯanək
qayəmno naḥətno laltaḥ w fayəšno tamo ham kokoṯawno
ono mšamšono asmar u abro d qašo gewargis d ʕiwardo koməǧġanno 
kito qriṯo se karboran əšma daywan
i qriṯaṯe kula ṭaye yo
w u ʕamo di qriṯo iḏiʕe ne bi aḥmaqiyaṯṯe hawnayye noquṣo yo
u ḥa yawmo maṭʕanne ʕaṣro ḥamšaḥṣar zlamat a ḥmoraṯṯe abšoṯe w azzehən d məblənne l gziro lu ʕmiro d gziro
hənne azole bu darbo ḥzalle qamṣo mani ar rabe w ṭabʕan u qamṣawo i naqla d koḥoze nošo kokole ʕal at tarte raġloṯayḏe aḥ ḥaroye w komaʕle at tarte iḏoṯayḏe
hani me d ḥzalle u qamṣo hawxa əmmi klawu hano u greʕo du ʕmiro yo
me d kalən manḥatle iḏoṯe huwe d manḥatle iḏoṯe kətwalle ḥa aʕmayye yaʕni u rišonaṯṯe wa hawo wa u fohumaṯṯe
omər ǧamaʕa u qamṣano hano u greʕo du ʕmiro yo komər anḥetu aṭ ṭaʕne harke w izoxu ṭrawunne
koqaymi manḥti aṭ ṭaʕnaṯṯe tamo w dəʕri oṯən l daywan
malfono asmar u ḥa yawmo aṯi u malla gab u qašo omər aḥuno kobaʕno d zawnatli tərto
məlle lu qašo mən šəkəl kəbʕatla
omər u malla ṭruyo lo seməqto w lo ḥewərto w lo kəmto w lo balake w lo šaʕəṯto w məš šəkəl d huyo ṭruyo
məlle lu qašo hat ste tux yawmo d lowe lo ḥušabo w lo tre w lo yawmo d tloṯ w lo d arbʕo w lo d ḥamšo w lo d ʕruto w lo d šabṯo
yawmo d lowe lo ṣaḥwo w lo ʕaywo w ayna čax d oṯat tux
hano u malla azzeyo fayəš kmo yawmoṯe omər
malava ono huli kallat lu qašo d zowalli tərto
qoyamno əzzi gabe d ḥozeno məs səmle
qayəm u ḥa yawmo azze gab u qašo me d maṭi drele šlomo aʕle madʕalle u šlomayḏe w omər ahla w sahla b aḥuni u malla
u malla omər aḥuno kaṯino d ḥozeno zwəlluxli tərto
u qašo məlle ma aḥuno adyawma mən yo omər adyawma yawme d ḥamšo yo
məlle aḥuno lo məllilux l oṯat yawme d ḥamšo
qayəm daʕər lu bayto w bəṯr b kmo yawmoṯe aṯi naqla ḥreto
mšayele u qašo ʕal u yawmo məllele omər yawme d šabṯo yo
e omər lo məllilux l oṯat yawme d šabṯo
ṭayyəb omər e ayna yawmo d oṯeno ḥa may yawme di šabṯo yo
madʕalle lu qašo omər ono ste məš šəkəl d šoqanno i tərto maš šəklat daq qanyone yo ba mən kəbʕat d samnux
omər u malla qum zan li šariʕa gab u qaḏ̣i məlle zan
azzehən omər u qaḏ̣i mə kito baynoṯaṯxu
u malla omər ya qaḏ̣i me mədde d tloṯo yarḥe huli hulile kallat lu qašo d zowalli tərto heš hul uʕdo lo šqileli
omər qašo qay lo šqiluxle tərto lu malla
u qašo omər ya u qaḏ̣iyayḏan aṯi u malla gabi w ṭləble d zowanne tərto lo mar rangat daq qanyone w məlleli ayna yawmo oṯeno
ono ste məlli l oṯat b ḥa may yawme di šabṯo w lo b ṣaḥwo w lo b ʕaywo ḥzi mə kəmmat hat
omər u qaḏ̣i kmaḥwe d a trayxu b ḥila koʕawdutu ʕam ḥḏoḏe
qayəm mamte kulav w maṣər a tre b ḥḏoḏe w loyəf u kulav aʕlayye w moḥalle daḥfe w annaqla mgandri
me d koqoləb u qašo ʕal u malla komər qašo məš šəkəl tuyo i tərto zwana
w i naqla d koqoləb u malla ʕal u qašo komər malla mən yawmo d howe tux
qayimi qralle lu qaḏ̣i mərre məttafaqlan daxil diḏux šrilan
mšadalle lu qaḏ̣i zlam w šralle w aṯən
omər hn məttafaqxun əmmi e
omər naxa qumu zoxu lu baytaṯxu w hawxa azzehən w məttafaqqe
malfono ono qašo ǧəbrayel kətwaybi tloṯaḥṣar arbaḥṣar əšne
i šato dann arbaḥṣar aṯi ḥasyo ʕabdlaḥḥad u ʕabodo mi ʕiwardo l bsorino w aḥna b bsorino
lalye d ḥušabo azzan li ʕito d mṣalina kulayna ṭabiʕi
hawi čax du šəmloyo aš šamoše lo naḥiti d mšamlən
naḥətno ono mšamleli
bəṯr aṯi dawre du sutoro kaḏalək naḥənno lu sutoro
w aṯi čax di abu aḥiḏ disa naḥənno li abu aḥiḏ miroli
bəṯr m mkamelan i ṣluṯo nafiqina mi ʕito
kito ḥa əšme ǧəǧǧe xort abro d ḥamšo w ʕəsri əšne ono kətwaybi arbaḥṣar əšne
qayəm nafəq qm u tarʕo baroyo kali qumi ḥatta d moḥeli
ono zayəʕno mene d moḥeli ṭabiʕi hiye zlam rabo ono naʕimo
azzino kalino bayn lu xuri w lu ḥasyo
w u xuri mšayele meni məlle xwarəz mə kito qay hawxa kozayʕat
omanno mətyaqnat ya ḥolo u ǧəǧǧe kəbʕe d moḥeli ʕal d naḥənno mšamleli w məlli u sutoro w məlli i abu aḥiḏ
qayəm u abuna xuri mzaraṭle mhadadle u ǧəǧǧe omər ḥur d maʕlat iḏux aʕle kəḏʕat mə gsamno ebux
hawo azze lu baytayḏe ono fayəšno ʕam u ḥasyo w ʕam u xuri u xuri maḥkelele omər yabo kəḥzelux zlam kamilo kəbʕe d moḥe lu zʕurano
qay yo ḥzelux bi xədmayḏe xdəmle bi ʕito hawo mḥasadle mene
omər man yo u zʕurano omər hano u zʕurano kowe u xwarəz d ḥasyo ṣaliba u xwarəz d ḥasyo ṣaliba u kaṯowo da mgalyune
ḥəlle lu ḥasyo ebi məlle lu xuri omər hano ktowe kuhno
u yawmawo kətwayno heš naʕimo
bəṯr maṯe l azze tarte šabe u navi du xuri huleli šamʕo b iḏi w mbeleli su qabro d mafəryono šamʕən
omər ḥur bi kowaṯe ḥzay mə kito lawġul
w ono ste ʕal lebi mədli u šamʕo m iḏe w ḥəlli bi kowo
ḥzeli mafəryono šamʕən ḥasyo w i badlayḏe aʕle i ʕəkkase b iḏe w u ṣlibo b iḏe
aṯino lu bayto xəd zayəʕno
emi məllali ya u abrayḏi qay hawxa kozayʕat qay hawxa koǧəflat
omanno mətyaqnat u navi du xuri huleli šamʕo b iḏe w məlle zux ḥur bi kowaṯe mə kito ḥəlli bi kowo d koʕəbro d koḥayro l mafəryono šamʕən
haṯe yo yaʕni i zuḥṯayḏi mede ḥreno layto nošo lo mḥeleli bas maṯe zayəʕno
azza məlla lu xuri qayəm u xuri mḥele li naviyayḏe
bəṯr d azzi li ʕito ono deri yawmo mṣalele ʕal riši aḏiʕat w azzino nšəqli u qabro aḏiʕat
azza i zuḥṯayo kula w xdəmlan hul li šato du sayfo d nafiqina mi qriṯo
ya malfono kətwa zlam məskeno kul yawmo kul yawmo kul yawmo moḥewa li aṯto
yaʕni kito ġalabe ko gawri eh b hatikat
i aṯto me d saymo komoḥela mə d saymo komoḥela
u ḥa yawmo omər frasli lawġul frəslale omər qay lo frəslaxli ʕal i goro mḥelela
deri lalyo aṯi frəslale ʕal i goro omər ayko frəslaxli qay lawġul lo frəslaxli mḥelela
bəṯr qayimo məsketo frəslale lawġul w larwal
səmlale ḥšəmto omər mə ḥšəmto səmlax
əmmo ašər səmli ḥalyo qayəm mḥelela omər qay lo səmlax ḥamuṣo
deri yawmo ṭbəxla ḥamuṣo mə ṭbəxlax əmmo ašər ṭbəxli ḥamuṣo qay lo ṭbəxlax ḥalyo mḥelela
bəṯr ṭbəxla ḥalyo w ḥamuṣo frəsla lawġul w larwal
aṯi omər məs səmlax ḥšəmto əmmo ašər ṭbəxli ḥalyo omər qay lo səmlax ḥamuṣo əmmo ṭbəxli ḥalyo w ḥamuṣo m ayna ḥa d əbʕat axul omər ayko frəslaxlan əmmo frəsli lawġul w larwal ayko d əbʕat dəmxat dmax
maḥšamle bəṯr mi ḥšəmto saləq li goro daməx ʕal i goro
bəṯr d daməx ḥəlle i mizən ʕəl mene
disa ḥəlle mḥaǧaǧle aʕla omər ḥur hat frəslaxli taḥt i mizən ḥatta d nəflo aʕli mḥelela
i məsketaṯe mḥayro aydarbo saymo aydarbo maxəlṣo mene lo kəḏʕo
deri yawmo kətla ǧiran sawto aṯyo sida əmmo ya ḥəlto maməṯleli bam məḥwoṯe məs saymono komoḥeli
ṭəbxono ḥalyo komoḥeli ḥamuṣo komoḥeli fərsono lawġul komoḥeli larwal komoḥeli aydarbo saymono
əmmo ono u darmonayḏe sidi yo adyawma gəmšayʕatle l dukṯo w ṭr əzze misale
aṯyo i žənəke əmmo ya abri qay lo kozolux nəfqat l larwal bu baḥarano
kalən an naʕime daw wazire w an naʕime du malko zəbṭi nune izux mfaraǧ aʕlayye omər baʕ hama d əzzino
mən d omanno əmmo mede l əmmat amar lo mede lo mede haṯi i ṣənʕayḏux
qayəm azzeyo ḥəlle w mfaraǧle aʕlayye
kozəbṭi nune omər lo mede lo mede wa əlla hul ʕaṣriye kozəbṭi am məskenani lo zbəṭṭe mede
əmmi ašər kito layto hano kodoʕe aʕlayna lo zbəṭlan mede
mḥallalle məḥwoṯe hul d omər bas yo
omər baʕ mən d omanno omər əmmi amar ʕəsri tleṯi mar rabe šawʕi tmoni man naʕime
fayəš komər ʕəsri tleṯi mar rabe šawʕi tmoni man naʕime ʕəsri tleṯi mar rabe šawʕi tmoni man naʕime hul d koṯe bu darbo
wa əlla ḥzele miṯo koməblile li maqbara komər ʕəsri tleṯi mar rabe šawʕi tmoni man naʕime
əmmi pak kəbʕe d mayṯi i ṭayuṯo kulle he mḥallale məḥwoṯe hul d omər bas
omər baʕ mən d omanno omər amar alo mḥasele
komər alo mḥasele alo mḥasele hul d azze bu darbayḏe
ḥzele annaqla disa u ʕulmawo disa daʕiri
ḥzalle kalbo bu darbaṯṯe komər alo mḥasele
pak uʕdom əmmatwa šəkəl alo mḥasele u kalbo ste ksaymatle nošo mḥallalle disa hul d sawəʕ
e omər baʕ mən d omanno amar aʕʕau lu reḥo saryano u reḥo saryano
azze šapəʕ qm u ḥəmmam nafiqi i aṯto du waziro i aṯto du malko omər mə reḥo saryo kito hanək ze mḥallale hul d abəʕ lebe
azze me tamo omər yabo ayko d kəzzino komoḥalli lo koḏaʕno mə samno
ḥa šex omalle omər abri mə kibux omər mətyaqnat b aloho me ṣafro hul l uʕdo koxanno məḥwoṯe mən d koməǧġanno konofanno eba w komoḥalli lo koḏaʕno mə samno
omər abri zux lu baytayḏux w maṣṭar ruḥux meqəm d əxlat heš zəd gduxlat
azze lu baytayḏe ḥzele i ḥurmayḏe bu bayto u mede d kətwa naṣəb ṭbəxla
əmmo mə gdəxlat omər u mede d mqadmatli gdoxanno
e ayko fərsallux omər kəbʕat larwal kəbʕatla lawġul aydarbo d əbʕat mətyaqnat ono axili məḥwoṯe xəd mḥelilax
kətwa tre dayroye ʕabode annaqla ṭabʕan u šido kobəʕ daʔiman d maḥte ad dayroye
u ḥa yawmo ad dayroyani ġbini m ḥḏoḏe kul ḥa məlle lu ḥreno omər l oṯat gabi qayimi qṭiʕi m ḥḏoḏe
hani kətte ṭaboxo annaqla kul yawmo komoballe u muklaṯṯe lu kurḥayḏe
hano u sowo kəmšayəl u ṭaboxo ʕal u dayroyo naʕimo w komṣaʕalle w komər amalle hat ḥa lattat ṭowo w komalle xabre pisin
me d kəzze u ṭaboxo l gab u naʕimo hawo ste kəmšayəl u ṭaboxo w komṣaʕarle lu sobo
hano u ṭaboxo komalle aḥunux u sobo kəmšayəl b kef diḏux w hawi lḥiqoyo l ḥzaytayḏux
hano ste komadʕər aʕle xabre pisin w komər zux mbaleġe aṣ ṣuʕrani w ṭro lo mšayəl aʕli aloho lo maqbəl mene
bu ḥalano hənnək kəmṣaʕri l ḥḏoḏe u ṭaboxo kombalaġġe šlome
hul u ḥa yawmo hano u ṭaboxo koqoyəm mobəl u muklo lu sobo w bəṯr komobəl lu dayroyo naʕimo w komər
aḥuno u dayroyo sobo kəmšayəl b kef diḏux w komər ašər gdoṯeno uʕdo l gabux d msamḥina ḥḏoḏe
w me tamo kodoʕər gab u dayroyo sobo w komalle aḥuno u dayroyo naʕimo kəmšayəl b kef diḏux w kaṯi l gabux d msamḥitu ḥḏoḏe
hano u sobo komər bayn ele w ruḥe madam huwe naʕimo w xort yo w kotowər nafše w gdoṯe l gabi bəṯr me d komšadannole haqqa aṣ ṣuʕrani ma hiye ṭaw meni yo
ašər gqamno ono gəzzino l gabe w šoqanno iḏe d aloho mine
w hawo u naʕimo ste komər madam hiye zlam sobo yo w komətnazəl kmanḥət nafše w gdoṯe l gabi me darbe d ono əzzi l gabe w bəṯr maqqaṣ ṣurʕanək d mṣaʕarwaynole
ba ašər ono gəzzino meqəm l gabe
koqayimi a tre kul ḥa mənne nofəq mu kurḥayḏe w əzze l gab u ḥreno
w koloqən b falge du darbo b ḥḏoḏe w konəšqi ḥḏoḏe w kəmṣalḥi
kaʔinnu mətyaqanne d kul ḥa mənne b šrolo omarwa gəzzino l gab u ḥreno
w bu šəklano mṣalḥile lu xodumo ʕam ḥḏoḏe
kətwa ḥa zangin w kətwayle ġalabe mal
u ḥa yawmo hano məftakalle bayn ele l ruḥe omər ono madam kətli u qa malano w latno sniqoyo d nošo w lo d mede w l mən u qaṣano komiʕalaqno bi špəlte d aloho
liʔan obewa xerat ʕal əšme d aloho w lo madʕarwa faqiro xalyo me qum u tarʕayḏe
u ḥa yawmo məlle li aṯtayḏe omər m uʕdo w azolo lo kowe d ḥowutu faqiro w lo d obutu mede l sniqoyo w lo d saymutu ṭowuṯo ʕam man d howe ma sniqoye w maf faqire
w ʕal d kətwa i aṯto mhaymanto w rəḥmowa aloho lo qadiro d əmmole hat ġalaṭ hat elo b leba madəmla ʕal u xayr w ʕal i ṭowuṯo w məllale ṭrowe xəd kəbʕat
hano ġalabe qawi b lebe ḏ̣əd d aloho hul daraǧe d komankər u wuǧud d aloho
me d ḥzele l aloho haṯe u ḥa yawmo u zanginano azolo lu ḥəmmam
komšayəʕ aloho ḥa mam malaxe lu ḥəmmam
i naqla d šləḥle lu zangin aǧ ǧulayḏe koʕobər u malaxo w kolowəš aǧ ǧule du zangin w komdame ruḥe bu zanginano w hedi nofəq bu tarʕo da
me d ḥzele lu moro du ḥəmmam nafəq aʕme w mwadaʕle larwal w daʕər məlle laʕ ʕawode omər
sxaru at tarʕe w zano lu bayto liʔan u ḥəmmam xuṣuṣi lu zanginano wa
hani aʕ ʕawode mərralle əmmi ma lo heš kale u xawaǧa lawġul kosoḥe
omər ono mwadaʕli u xawaǧa hul lu tarʕo baroyo w azze lu bayto ḥzawu man yo hawo d lawġul
azzehən ḥzalle kale ḥa kosoḥe mərre hat man hat harke omər ono u xawaǧa no
aṯən mərralle lu moro du ḥəmmam əmmi komər ono u xawaǧa no
aṯi u moro du ḥəmmam ḥzele məllele omər nfaq ya aḥuni w izux lu baytayḏux
omər hawuli aǧ ǧulayḏi mərre ǧule laytlux harke gabayna
omər ya ǧamaʕa ono flan xawaǧa no
hano u moro du ḥəmmam məlle qum xayifo nfaq
elo huwe ṭləble aǧ ǧulayḏe mənne
qayimi me d ḥzalle d latle ǧule əmmi hano daywono yo w mḥallalle w mofaqqe larwal w ṣxərre at tarʕe w nafiqi
huwwalle mandilo mkasele ruḥe w azze
hano ste azze lu bayto dəqle ʕal u tarʕo ḥzalle lax xodume ḥa zalṭono məlle ftaḥulli u tarʕo
əmmi aḥuno ḥzi mə kəbʕat gdobinalux w zux b darbux
omər ono u moro du bayto w kəmmutəlli hawxa hani mərre u moro du bayto kale lawġul akid hano daywono yo
qayəm lu greʕo mḥelele lakmo ʕal foṯe w msaktalle
koqoyəm əzze larwal mi walaye w mi nukfuṯayḏe lo kowe d maḥwe ruḥe w fayəš bu čol koxəl gelo
w b lalyo komičək bi šqifo mede hul ṣafro
ʕal u ḥalano maqḏ̣ele kibe ḥamšaḥṣar yawme
w hano kətwayle ʕade əzzewa kul yawmo d šabṯo lu ṣaydo
qayəm u malaxo məlle la greʕe w lax xodume lazəm d əzzan adyawma lu ṣaydo
w nafəq azze bu darbo ḥzele ga u zlamayḏan u zangin kale yatiwo qum šeno mede w koyarəx daqne w kale zalṭono w koḏ̣aʕəf ġalabe
lo ḥəlle ebe lu malaxo w azze lu ṣaydayḏe hul ʕaṣriye w daʕər
ḥzele bas lo maǧrele d mtane
bi šabṯo d bəṯra naqqa ḥreto lu malaxo məlle la greʕe omər zano lu ṣaydo azzehən ham ḥzele ga kale u zlamayḏan bu ḥalawo w b dukṯe yatiwo
mqadamle l gabe w məllele hat mən nošo hat w qay harke yatiwo hat w bu ḥalano
omər ya aḥuni zux b darbux w ṭrili b ḥal diḏi
omər u malaxo halbat mə kit d hawxa hawat tangazar
madʕalle ʕal u malaxo omər ono aydarbo loweno tangazar w aǧ ǧulanək d aʕlux diḏi w u səsyawo d kəttat rawixo aʕle diḏi w hat yatuwi bu baytayḏi w ono ḥrimoyo mu mal w me kul mede baʕ mə kəbʕat d howeno
omər ṭayyəb qay hawxa ǧarilux məlle l aloho šqile meni omər qay kit aloho
hn w šxa ʕal u xabrano w lu fəkrano mamṭallalli lu ḥalano
bas tawbe qum iḏux w d aloho kobaʕno d aloho msamaḥli w ono gədhowenole greʕo hul lu mawto
me d ḥzele lu malaxo d me kule lebe komər w tayəb w məʕtarafle b aloho šləḥle aǧ ǧulayḏe w hiwile lu moro w marwaxle ʕal u səsyayḏe w azze maṭi laḥ ḥawrone
qayəm məlle la greʕe omər adyawma riši kokoyu dəʕrina lu bayto
me d maṭən naḥət w azze l dukṯe xəd i ʕade d meqəm l nošo lo mtanele abadan
azze l gab i aṯto hayo ste lo məllale mede
qayəm huwe mšayele li aṯto omər mən ḥzelax d mġayər bu bayto əmmo abadan w lo mede
omər ṭayyəb hat w u gawrayḏax aydarbo waytu
əmmo ono w u gawrayḏi hani hawilan kibe ḥamšaḥṣar yawme lo mqadamlan l ḥḏoḏe
w hawxa qrele lu greʕo w mšayele iḏa kan maḥəsle b mede d mġayər bu bayto hawo ste omər abadan
omər ṭayyəb lawi ḥadiṯ mede aʕmayxu
omər bas koṯe l boli d meqəm b ḥamšaḥṣar yawme aṯi faqiro qṭiʕoyo lu tarʕo d larwal w məlle ono u xawaǧano yaʕni u moro du bayto no
baʕ ʕal d kətwayt bu bayto məllanle dugle kəmdaglat w ʕal d maqwele foṯe ġalabe ašər mḥelile lakmo ʕal foṯe w msaktalli w žġer maṯi lawi mede aʕmayna
omər ṭowo zux l dukṯux
me ḥaṯo mətyaqalle d kətyo aloho u mahuyono w u šaqolo w tayəb mu kufrayḏe
tə žmira saġ
əmmi kətwa zlam w kətwayle aṯto
u ḥa yawmo ḥəlle lu zlamano ga i aṯto kul yawmo koməṭyole laḥmo kule pərto
qayəm məllela qay u laḥmano diḏan hawxa latyo basimo
əmmo hn lo kəḏʕat ya zlam kətlux ḥoṯo b ḥardaša kəmʕarṭo tamo
koməblo i niša kofayšo i qšaša
hano u zlam məskeno mʕaǧəb
ba mən soyəm omər baʕ ašər gəzzi gqoṭanna
koqoyəm u zlam u ḥa yawmo əzze li qriṯo di ḥoto b ḥardaša
awwəl d maṭi i ḥoṯo qayimo nšəqla əmmo ahla w sahla b aḥuni w fṣiḥo ġalabe me d ḥzela
w kətla abro kačalok aṯi ḥzele u ḥolo kale yatiwo
nšəqle iḏe w ġalabe fṣiḥ ebe
elo ḥzele ga kale u ḥolo ġalabe qḥiroyo
omər xer yo ḥolo qay hawxa qḥiroyo hat
omər m ayko koḏaʕno ya xwarəz
omər amalli ya ḥolo be mən ḥawal diḏux yo
omər ya xwarəz ašər ḥal w ḥawal diḏi haṯe paṯe yo
omər lo məqḥorat ḥolo abadan
qayəm ṣafrayto w məllela li emo omər yade ono gəzzi ʕam ḥoli adyawma
w fəʕlan omər qum ḥolo qum zan lu bayto bas u mede d omannux sume
omər ṭrowe abri
qayimi w mḥalaqqe ʕal u darbo w azzehən li qriṯo du ḥolo
me d maṭən w ḥzela li aṯto du ḥolo ʕayəqla ġalabe ba mə gsaymo
hano u kačalok omər šlomo aʕlax taḥolo
əmmo ahla w ġalabe b xer aṯət aydarbo yo emux omər ġalabe ṭawto yo kəmšaylo b kef diḏax
omər taḥolo hat aydarbo hat w ḥoli kowelax moro mede aw lo amalli
əmmo ṭrowat saġ abri ġalabe ṭawto no
omər ḥolo ma latlux ʕwodo mede hawo ste omər bele ašər abri kətlan dworo
omər lakan ṣafro gəzzan lu dworo ono w hat
qayimi ṣafrayto mədde las sefoqe du dworo w azzən
nafiqo i aṯto du ḥolo aʕmayye hul lugab mi qriṯo w daʕiro
naqla u kačalok omər ḥolo hat izux ono gdoṯeno malḥaqnux šawṭo ḥreno
me d daʕiro hiya huwe u kačalok ste daʕər b gabo ḥreno da w ʕabər lawġul meqəm mina w tlele ruḥe bəṯr i koro dann abšoṯe
hayo ste aṯyo lu bayto latla xabro d daʕər u kačalok
ha naqla aṯi zlam l gaba omər hay adyawma lo koqədrat lo koqədrat oṯat gabi li arʕo w mən gsaymatlan muklo
əmmo malavawo aṯi u qwiro du kačalok ʕam u ḥolo w azzehən adyawma lu dworo
d lo əḏʕono əṯyono l gabux raṣṭ aḥwili b mən darbo gməṭyono d nošo lo ḥozeli d lo mišawšono
w ksaymono adyawma qazo mqalayto w bardəš d rezo w gdəṯyono
hawo ste məllela omər awwəl d nəfqat mi qriṯo groyazno abšoṯe bu darbo w talax bu šopawo hul d moṭat l gabi əmmo ṭowo
hano u kačalok me d šaməʕ hawxa hedika mlele ʕebe abšoṯe w hiye me d nafiqo d zəbṭo i qazo huwe nafəq bu tarʕo da w azze
fayəš koroyəz abšoṯe mi dukṯo d rəzle lawo u ḥreno
hawo royazwa ḥabṯo ḥabṯo hano u kačalok rəzle ġalabe
haṯe i ḥurma nḥəlla i qazo w mbašlola w mqalyola w səmla bardəš d rezo aʕla
w falge d yawmo mədla tarte tlaṯ ṭalme d laḥmo d ḥeṭe mnaqye w azzayo
haṯe me d nafiqo mi qriṯo ḥəlla ḥzela ga kal kit abšote rize bu darbo
mhalaxla ʕam ann abšoṯanək
bəṯr azza čike ḥreto ḥzela ga kal kit darbo ḥreno w kit ebe abšoṯe bas ḥappoṯe
haṯe mḥayro elo məlla yəmkən hani nfolo nafili me noše huwe lo koroyəz hawxa əšmo ašər gəzzi bəṯrani aġ ġalabe
azza w azza naqla ḥəlle lu kačalok gava kaṯyo
məllele lu ḥolo omər ḥolo adyawma gdəxlat laḥmo d ḥeṭe
ḥur kaṯyo taḥoli
qayəm hano rahəṭ l qamuṯa w raqəḏ bu darbo omər ahla b taḥoli l mən mʕaḏbat d əmmatwayli gdoṯewayno ono mḥelax u darbano kule qumax w aṯat
haṯe me d ḥzela u kačalok əmmo tfu ʕal i čahrayo diḏux bayn ela l ruḥa
əmmo ba yabo məs saymono u papuko d ḥolux kafino w ḏ̣aʕəf ġalabe lazəm d oxəl əšmo mede basimo w hat ste harke hat a tre yawmani
ba hiya b leba komalʕəno i saʕa d aṯi eba
hedi mədle as sefoqe m iḏa w aṯi gab u ḥolo omər ḥolo ḥur mʕaḏbo taḥoli hul larke
ḥur u mede d əbʕo lazəm d šəqlatla
qayimi yatiwi ʕal u muklo
hano u kačalok məllele lu ḥolo omər ḥur axul w lo ṭorat mede bu sefoqo
məlle hawxa liʔan i ʕade an niše l əxliwa ʕam ag gawre
ba i taḥolo dalale yo kəmṣaʕro b leba ba nafəq m iḏa mə kiba d saymo w hawo u ḥreno mqarmi ʕayne bu darbo layt nošo
hani u zlam w u kačalok maḥatte ʕal u muklo w xəlle
fayəš komər lu ḥolo məqqa u laḥmano basimo yo ḥolo ṭrila čike l taḥoli w koġomazle b ʕayne yaʕni xul
ašər mašəġġe arʕe das sefoqe w hedi mədla las sefoqayḏa w azza lu bayto
deri yawmo bu šəklawo daʕər u kačalok w čik lawġul w tlele ruḥe bəṯr i koro da ṭlawḥe
wa əlla aṯi u zlamawo d korəḥmole i taḥolo w fayəš kəmhawər aʕla
komər ḥaru bayto ṭrelaxli kafino w lo mbewayli muklo aʕmi mayəṯno mu kafno
e adyawma gdoṯat gabi w mən gmamṭatli
əmmo gdəṯyono w kətlan gḏayto taqənto gəmqalyalla w saymono bərġəl aʕla
bas b mən šəkəl gməṭyono l gabux d lo mišawšono
omər adyawma gzoraʕno ṭlawḥe w groyazno me larwal mi qriṯo ṭlawḥe hul li arʕo
itax ʕam a ṭlawḥe gdoṯat gabi msawyo əmmo ṭowo
hano u kačalok košoməʕ hedi mlele ʕebe ṭlawḥe w mġafele i taḥolo w nafəq bu tarʕo da w azze
w naqqa bzərle a ṭlawḥe bu darbo hul d maṭi qariwo li arʕaṯṯe
haṯe ste b fṣiḥuṯo mədla li gḏayto w mbašlola mḥaḏ̣rola w falge d yawmo maḥatla i bardəš ʕal qarʕa w azza
ayna d koloqe eba w kəmšayela kəmmo kazzi məblalle ʕrayo lu gawrayḏi w lu qwirano du kačalok
disa nafiqo larwal mi qriṯo w ḥəlla ḥzela tre darbe kito bu ḥa mənne ḥappoṯe d ṭlawḥe w bu ḥreno kito ġalabe
haṯe naqqa ḥreto azza bəṯranək aġ ġalabe w nafəq u kačalok l qamuṯa
ahla w sahla b taḥoli l mən mʕaḏbat malava ono greʕe d taḥoli
ḥzi ḥolo be taḥoli məqqa korəḥmolux
naqqa ḥreto yatiwi ʕal u muklawo w axəlle w lo ṭralle čike d ḏayqola i taḥolo
fayəš qorqor d gawa w dostayḏa ste fayəš kafino
haṯe daʕiro haw koqədro d mhalxo
hano komalle lu ḥolo komər ḥzi be mən laḥmo basimo koməṭyolux taḥoli
deri yawmo aṯi u merəko w məllela hani tre yawme koṭoratli kafino bas naqqa ḥreto haw koṯeno l gabax
əmmo ya flan ono lo kəḏʕono hano mə šuġlo yo d kul d kəṯyono koləqyono bu qwiro du kačalok amalli be mən šəkəl gdəṯyono
omər ṭayyəb adyawma itax larwal mi qriṯo w bu šalwo layt tawro balako žġer mu tawrayḏi
w itax msawyo li fadono d howe u tawro balako eba
a hano u kačalok kale talyo bəṯr i koro košoməʕ
hedi me d azze hawo huwe ste nafəq w azze lu dworo gab u ḥolo
omər ḥolo hawli d dowarno hulele
ha qariwo l falge d yawmo qrele omər ḥolo u tawrano kəmqawləǧ
xayifo šlaḥ u šarwolayḏux w tə d maləfnole aʕle
u ḥolo məskeno lo koḏəʕ mən yo i masale šləḥle u šarwolo w hulele lu kačalok
hano ste mədle lu šarwolo w ləfle ʕal u tawro w fayəš kodowər
omər ḥolo ḥzi nayəḥle lu tawrayḏan yaʕni d lowewa mu šarwolano gməfṭaṣwa
ha hawi falge d yawmo i taḥolo mḥaḏ̣alla muklo ġalabe basimo
w maḥatla ʕal qarʕa w nafiqo fṣiḥayto
əmmo adyawma ḥila lo kowe aʕli liʔan aḥna latla tawro ḥeworo xwa msawyo gəzzi gab u dostayḏi
haṯe me d nafiqo larwal mi qriṯo ḥəlla me qarʕe du təl bu šalwo
gava kalən ad dawore kodawri w ḥzela ga layt žġer me ḥa tawro balako bu qa šalwawo
elo ḥəlla gava kit tawro ġalabe balako w ḥeworo azza laf ele
me d mqarawla ḥzela kal kit tawro ḥreno čike əšmo balako
haṯi məlla ašər hano u balako rabo du dostayḏi yo w qayimo azza laf ele
hano u kačalok kala ʕayne bu darbo hama d əṯyo d əzze l qamuṯa meqəm me d əḏʕalle w dəʕro
ha omər ḥolo qum kaṯyo taḥoli kazzi l qamuṯa elo baṭilo
hano rahəṭ xəd u qaqwono w azze l qamuṯa
ḥəlla ḥzela u kačalok
pak lu ʕuǧbo rabano hano mən bala l aloho maqəṯleli ebi
ba mə knofəq b iḏa qaḏ̣yo
naqla ḥreto bu šəklawo yatiwi xəlle omər taḥolo adyawma l aloho maṣṭalle u tawrayḏan
omər hama ḥzeli gava kale komifarfəṭ
dreli hawar ʕal ḥoli aṯi ḥəlli ga komqawləǧ
qayəm l ḥoli šləḥle u šarwolayḏe w qayəmno maləfli aʕle čike čike l aloho manəḥle
əmmo ʕomər bayte d alo d kətwayt harke naxa gməfṭaṣwa u tawrayḏan
qayimo daʕiro papuke kafənto w fayəš komṣaʕro l ruḥa w li saʕa d ḥzela eba u kačalok
ʕaṣriye aṯi u ḥolo w u kačalok w yatiwi
omər taḥolo alo qay latxu naʕime əmmo m ayko kəḏʕono abri l aloho lulelan
omər taḥolo ma qay l azzax qum raġle d qadiše aw d zyarat
balki hənnək mətraǧən m aloho d obalxu naʕimo mede
hama d u malano dəṯxu lo foyəš lu ʕamo
omər taḥolo kit harke zyara w i zyaraṯe ġalabe faḏ̣əl yo
izax mobela mede w ṭlab mena
ḥatta u šafiʕ diḏa iḏa d roḏ̣e aʕlax w ʕal mede d ṭəlbat gdomər ammin
me d məlle hawxa mətyaqan d ktowelax omər lazəm d əzzax yawme d ʕruto
haṯe mətyaqalla mene w ṣafro maltamla məqqa d kətwayla dahwo w semo lwəšla ǧule ḥaṯe w azza li zyara d məlle lu kačalok
hano u kačalok meqəm me d əzzayo huwe azze
kito dawmo rabṯo d madilela aʕla
w ḥəngi i dawmo ʕatəqto w rabṯo wa ḥlədwa gawa hawi xd i koro
qayəm huwe u kačalok ʕabər l gawa di dawmo w tlele ruḥe
haṯe aṯyo w brəkla quma di dawmo w mṣalela w ṭləbla mu qadišo di zyara w məlla ya qadišo koṭəlbono menux hano omər amin e
me d məlle e mətyaqalla d mə ṭəlbo gədhowela
haṯe əmmo koṭəlbono menux ya u qadišo di zyaraṯe d adyawma moyəṯ u gawrayḏi w u kačalok
omər amin lazəm d nəḥrat u tawro di fadono w mfarqatle ʕal af faqire w gmayṯi a tre awwəl d ʕobər u baṣro du tawro l femayye
haṯe hedi maḥatla u dahwo w u semawo bu naqwo d maḥtiwa an noše naqqawoṯe hadiyat w nšəqla u qayso rabawo w daʕiro hedi hedi lu bayto
hano u kačalok mədle lam medonanək w xayifo daʕər lu bayto b darbo ḥreno
w məlle lu ḥolo omər ḥur ḥolo adyawma taḥoli gsaymolan muklo ġalabe basimo w ḥzi ḥolo be mə d soyamno səm hat ste
w lazəm d mamiṯina ruḥayna a trayna w mə d saymi eban lazəm d lo mtanina səm ruḥux kaʔanno miṯo d tloṯo yawme hat
haṯe awwəl d maṭyo lu bayto fṣiḥayto əmmo abri kačalok kit aʕlayna naḏ̣ro w lazəm d obinale
omər pak taḥolo aydarbo aloho maqbele mə d kətyo lazəm d obinale hama d aloho obele l ḥoli čike d naʕimo mən yo taḥolo
əmmo ašər u tawro di fadono yo lazəm d nəḥrinale w sayminale dəbḥo
omər ḥolo xayifo lazəm d oṯe ḥa noḥər u tawro balki d aloho mkaməl u maqṣad d taḥoli
omər taḥolo izax qrile l ḥa mede qayimo azza qrela lu dostayḏa əmmo tux adyawma l aloho hulelan azzino li zyara w ṭləbli mena w kul mede d ṭləbli məllali amin
hano qayəm aṯi w u zlam məskeno lo koḏəʕ mə kit elo u kačalok koḏəʕ
nḥərre u tawro w mqaṣqaṣle w u merəko azze lu bayto
w haṯe səmla ḥšamto mu baṣro du tawro w yatiwi d əxli
awwəl d ʕabər u fako du baṣro l feme du zlam w du kačalok u kačalok omər ašər ḥolo aṯili ḥəmto qwiṯo ʕayn du mawto yo w zlam ste omər haymən xwarəz ono ste hawxa kmaḥwe d aṯili ḥəmto
hano xəlle kul ḥa fako ḥreno w naqqa lu kačalok kəmḥalaqle ruḥe li arʕo
omər ašər taḥolo gmaṯno w naqla maməṯle b ruḥe
ha u zlam ste mḥalaqle ruḥe kaʔinno mayəṯ
papo papo l bayti howe
əmmo i žənəke ya merəko merəko oo u merəko d əmmat hano miṯo d tloṯo yawme yo w hawxa u kačalok ste
hedi qayimo nafiqo bu tarʕo w azza qrela lu dostayḏa tux ḥzi komayəṯ u gawrayḏi w u kačalok a trayye
qayimi a tre aṯən elo lu kačalok məlle lu ḥolo meqəm me d oṯən omər ḥur mə d saymi ebux lo mtanat hul d ono qoyamno w bəṯr hat qum omər ṭrowe
me d aṯən ḥzalle heš kalən damixe
omər u merəko ya flan ya flan ayna flan
mədle li msalle w nxišile eba l ma kəmmat
hedi mṭalle i hastəfke w maḥtole bi nuro
masəmqole w naqla maglalle ʕal tize du kačalok w mdawaġġe
abadan lo raməš w hawxa ste du zlam hawo ste lo raməš hani mətyaqanne d mayiṯi
əmmo tux annaqqa d əxlina w mkayfina hul ṣafro d maʕəlmina u ʕamo
yatiwi axəlle mkayffe hedi qayimi šləḥḥe aǧ ǧulaṯṯe w damixi ʕam ḥḏoḏe
hano u kačalok qayəm l ḥayle omər ḥolo qum
qayəm u merəko ḥəlle gava kalən a tre ʕam ḥḏoḏe
hedi u kačalok omər ḥolo hano wa d oxalwa i niša w ṭorewa i qšaša lašanux yo
mədde la tre qṭilənne w maḥtənne bu xurǧo mḥalqənne bam maye
w foyəš rišux basimo
kito qriṯo ġarbi d karboran hani u ahl di qriṯaṯe iḏiʕe ne bi aḥmaqiyaṯṯe
ʕal awxa mṭannane ḥa me ġer qriṯo yaʕni šahraza
kəmmile qanda w kmiḏəʕ b əšme du qanda d daywan
hani u ḥa yawmo mṭalle kalo li qriṯo me qriṯo ḥreto
w naqla məštuṯo w ax xortin košotən w korəqḏ̣i w am məṭrəb kozəmri kit qarabaləġ ġalabe
kətle lu ḥaṯno aḥuno naʕimo hano kočoyək iḏe b kadune kit eba gawze
w komole qmoṣe gawze w kosoyəm lo soyəm iḏe haw konəfqo
qayimi latimi aʕle u ʕamawo d kətwayne tamo w di qriṯo w fayišo iḏe hawxa
hən kəmmi qṭaʕu iḏe hən kəmmi qṭaʕu me ʕaksune
w hən kəmmi qrawule lu qanda d huwe oṯe w soyamla čara
hano aṯi u qanda ḥəlle omər ḥaru baytayxu lazəm d məqṭoʕo iḏe me druʕe
haha ḥzalxu u qanda ġalabe ṭowe koḏəʕ
mqararre ʕal u qyoṣo d druʕe
haṯe i kalo ḥəlla ga gqəṭʕe druʕe w hiya yatuto wa bi qurniṯo wa hawxa wa i ʕade
naqla qayimo əmmo hay ḥmore aydarbo gqəṭʕutu druʕe aṯyo məllale lu naʕimo əmmo aḥuno marfi ag gawze m iḏux
hano me d marfele ag gawze xalyo iḏe
əmmo de graš iḏux hano grəšle iḏe w nafiqo
aʕʕau ba alo i kalayḏan ġalabe šahraza yo məs sayminale w aydarbo əḏʕina bu qadrayḏa
hano u qanda omər haṯe i kalaṯxu lazəm d saymutu dukṯa bayn li arʕo w li šmayo koxəl aʕla
koqayimi kəmmi ba hat ḥzi ayko koḥozatla munasəb səmla dukṯo
hano kəmḥaləq ʕal gušro m du qṭoro ḥawlo
w naqla kəmʕalaqla b qḏola
w naqla komidawdlo naqla ḥniqo w ftiḥ fema
omər ḥuru ḥəngi dukṯa basəmto yo kala fṣiḥayto
haṯe simole lu qanda ḥatta d lo foyəš noše fohəmtər mene bi qriṯayo
ḥreto
xalila qriṯo rabṯo yo u ḥa yawmo azze ḥa man noše di qriṯaṯi laq qayse
me d maṭi lu ṭuro ḥzele dawmo rabṯo qayəm saləq l riša di dawmo w kofolət ʕal u qurmo di dawmo me lalʕal
hawi heš huwe bu ḥalano aṯi zlam ḥreno šapəʕ tamo da ḥzele
məllele omər ḥaru bayto hat lalʕal w koqəṭʕat u qurmo di dawmo d laltaḥ menux
ma lo me d qṭəʕlux gnəflat w gmayṯat
omər pak aydarbo gnofanno w gmoyaṯno
hano ḥzele gava lo kofohəm ṭrele mene w azze omər i ǧġaliye ʕam ano ḥaram yo
ha əšmo ḥreno me d rafəʕ i dukṯo du nargo naqla qrifo i dawmo taḥte w nafilo w huwe ste nafəl
hano me d ḥzele d nafəl w lo mayəṯ qayəm falət bəṯr u zlamawo hul d maṭile w fayəš koqorele kli tamo
me d maṭi l gabe məllele hat komaḥwe d kəḏʕat ema gmoyaṯno amalli i raṣṭiye
hano omər ya ʕammi ono m ayko koḏaʕno ema gmayṯat aḥ ḥaye b iḏe d aloho ne
omər lo kəḏʕat haka d l əḏʕatwa ba aydarbo məlluxli gnəflat w nafəlno ʕal awxa komanno d kəḏʕat ema gmoyaṯno
ḥəlle səmle lo səmle d qodər maxləṣ ruḥe mal lappatayḏe lo qadər
məllele ḥzi gdomannux hat gəzzux marke w gmaṭəʕnat u ṭaʕnayḏux w gəzzux bu darbo gdoṯe qumux kaše
w i naqqa d soləq u ḥmorayḏux bi kaše gəmʕarəṭ me d mʕaraṭle lu ḥmorayḏux hat gdoṯelux ḥəmto w me d saliqat əšmo ḥreno gəmʕarəṭ u ḥmorayḏux naqqa ḥreto
w bəṯr čike gəmʕarəṭ da tloṯ naqqat i naqlayo gnəflat w gmayṯat
omər annaqla šrolo məlluxli daʕər maṭʕalle aq qaysayḏe w qləʕle u ḥmorayḏe w malaxle bu darbo
hano maṭi li kaše d məllele e ṭabʕan u ṭaʕno yaquro yo u ḥaywan latyo xəd u ənsan d fohəm ha malaxle əšmo naqla mʕaraṭle lu ḥmoro
hano omər ha ašər ḥa komər hano koḏəʕ bu šawṭo məlleli gnəflat mi dawmo w hawxa hawi w nafənno w uʕdo məlleli u ḥmoro u ḥmorayḏux gəmʕarəṭ w hawxa hawi faʔiḏan hano koḏəʕ ašər aṯyoli i ḥəmto
ḥa čike ḥreto saliqi lalʕal ba kul d səlqi zəd gəmʕarəṭ u ḥmoro
hano mʕaraṭle tarte naqlat ha omər alo ḥiṣo i ḥəmto aʕli
da tlaṯ naqqat hano mḥalaqle ruḥe ʕal i arʕo omər alo haw koqoyamno liʔanno mayəṯno
me d huwe lo qayəm u nošo lo qləʕle u ḥmoro w hawo ste ḥaywan wa nafəl taḥt u ṭaʕno yaquro
fayəš hawxa əšmo aṯi dewo
ḥəlle ḥzele ga kale ḥmoro mžido taḥt u ṭaʕno daq qayse w layt nošo gabe
hǧəmle ʕal u ḥmror w fayəš koxəl ebe
hano u moro koḥoyər hawxa ga u dewo kale koxəl u ḥmoro
məlle pa dewo hat kəḏʕat be ayko mayəṯ u moro du ḥmoro naxa lo qədratwa d əxlat u ḥmorayḏi
šapəʕ ḥa zlam tamo da ḥəlle mə ḥoyər ga kale dewo koxəl u ḥmoro
hǧəmle aʕle lu dewo mahzamle w ḥəlle ḥzele ga kale zlam mžido tamo w ʕayne ftiḥe
omər kuro mə kosaymat harke w u dewo koxəl u ḥmorayḏux w hat kəmfarǧat
ha omər ma lo ono miṯo no
naxa u dewo qodarwa d oxəl u ḥmorayḏi
omər aydarbo hat miṯo hat he omər ḥal w ḥawal diḏan haṯe paṯe yo
hedi mədle lu zlamawo ḥaṭro maq qaysanək b iḏe w fayəš komoḥele lu zlamawo
hawo ste komər ya ʕammi qay komoḥatli hawxa
omər ḥaru bayto hat harke w u dewo koxəl u ḥmorayḏux
e omər ma lo miṯo no ono mə kibi d samno
omər daləq babo heš kəmmat miṯo no w hat koməǧġolat hano mə l alo šqile menux
qum l ḥaylux hat l man məllelux hawxa
omər aṯi zlam w xaləṣ harke da w kul mede d məlleli hawi w məlleli gmayṯat naxa lanno miṯo
omər ḥmoro qum lattat miṯo hawxa w hawxa lu dewo xile u ḥmorano diḏux
kətwa b ḥḏo walaye baqoro hano u ḥa yawmo bu ṭuro ḥzele naqwo mədle l kefo me feme du naqwawo rawəḥ
me d ḥzele d rawəḥ mofaqle kefo ḥreto
o ḥzele gava kale tarʕo d mʕarṯo
hano u baqoro baqoro yo w u baqoro w ar ruʕye lo kozayʕi
naḥət l gawa di mʕarṯo ḥəlle gava kala odaye mrabaʕto w kal kit tarte kawmoṯe ḥḏo di dahwo w ḥḏo d semo
hedi nafəq w azze bəṯr me d sxəlle u tarʕo di mʕarṯo xəd meqəm w aṯi lu bayto
hano məftakalle omər malava ono d moyadno ak kallawatani w oṯeno d əbʕe d maʕmannoli bayto ḥaṯo w rabo w d əbʕe d matrakno i baqoruṯo u ʕamo me d ḥzalle u medano gdəmmi m ayko yo w i naqla d šoməʕ u malko di walaye gqoṭeli
ašər lazəm d moḏaʕno u malko bu medano
huleli mede mine ṭowo yo luleli ste naqla ḥreto škur mene d aloho kali koqoḏ̣eno w konofəq u laḥmo dan naʕimayḏi w kozoyəd
hano ʕaṣriye azze l gab u malko w maḥkelele u mede d ḥzele w məlle kobaʕno ya u malkayḏi d oṯat aw d mšadrat nošo d oṯe mobəl u malano lašanux
hano u malko me d ḥzele hawxa mʕaǧəb
aydarbo aloho obele lu zlamano w huwe oṯe d omər toxu mobeləlle l ruḥayxun
u malko ste qayəm məllele omər abri ono kətli mal ġalabe w me d mayəṯno mede mene aʕmi lo komobanno
w hat ʕal d aṯat w mxaballuxli w lo tlelux meni qum izux mobele l ruḥux w məṯnaḥ mu taʕbano
hano lo qanəʕ omər ašər ya malkayḏi d l oṯe nošo me qəbal diḏux ono lo kəzzi w ṭro foyəš tamo
me d ḥzele lu malko ga zlam baṣiṭ w qarʕe našifo yo omər ṭowo abri izux amalle lu qašo w obele aʕmux w huwe qašo yo w komaḥfəḏ̣ u sər
edi tə nošo lo koḏəʕ abxun
hano mətyaqalle w azze l gab u qašo barəx mor abuna
hawo ste omər aloho mbarəx xer yo abri mə kit
omər towat saġ abuna ašər kaṯino l gabux b šuġlo w kobaʕno d omannuxyo b rozo b sər
hano ste omər amar abri omər abuna ḥzeli xəzna
u qašo omər ayko omər ašər bu ṭuro omər moḏaʕlux noše eba
omər abadan w msawyo aṯino l gabux ḥatta d oṯat aʕmi w mamṭinala
hano u qašo məlle ema zano omər ṣafro
e omər qay uʕdo latyo ṭaw me ṣafro b imomo
omər lo abuna howe b imomo ste nošo lo koḥozelan w lo koḏəʕ eban
nahər qayəm u baqoro maḥatle tloṯo arbʕo xurǧe ʕal u ḥmoro w məlle lu qašo halax aʕmi
hani qləʕʕe i baqro w azzehən
me d maṭən ftəḥle lu baqoro u tarʕo w naḥət bi qamayto w naḥət u qašo
ḥəlle mən ḥoyər gava kalən tarte kawmoṯe d kallawat mkawme
hə mə gsaymina ya abri omər abuna xəd kəbʕat gfəlġinanne
omər aydarbo fəlġinanne omər abuna bu falgo
qayimi fliġənne bu falgo ḥəlle lu qašo omər abri ašər diḏux ġalabe komaḥwən w ono koṯeli ḏ̣ayfe
omər e abuna hat mədlux heš mənne
omər hawli ḥəṣṣa ḥreto mənne hulele
ḥəlle lu qašo omər ašər heš diḏux ġalabe ne
omər abuna mədlux heš ruʕo ḥreno mənne naqla ḥreto mədle
omər abuna ono hawli mede əšmo w a ḥrene kulle mobelene l ruḥux
hn omər b aloho gmaqirat aʕli
omər abuna ono d maqərwayno l omarwaynux
w məd mobal kulle ono lo kobaʕno mede abadan hulele kulle
hano u qašo čik u šiḏo b lebe omər gmaqirat aʕli ašər gqoṭannux
omər abuna bu baxto d alo nafənno lo qəṭlatli
w bu soz d alo lo komaqənno l maxluq d aloho
omər ašər gqoṭannux
omər baʕ hat qašo kuhno hat w ono lo koweno d maʕleno iḏi aʕlux xəd kəbʕat səm
hano u qašo lo raqəq lebe w lo məlle ašər madam komalli ax xabrani gədʕofene
elo qayəm qṭile u məskenawo w hedi maṭʕanle ak kallawatanək ʕal a ḥmore du baqoro w sxəlle fema di mʕarṯo w aṯi lu bayto
ha ʕaṣriye aṯən aq qanyone l ruḥayye w hən fayiši bu ṭuro
w fayiši am more daq qanyone komšayli ʕal aq qanyonaṯṯe ḥzalle d u baqoro l aṯi
deri yawmo me d ḥzalle d l aṯi u baqoro azzehən l gab u malko mərre fayišina dlo baqoro
hano omər qay u baqoro ayko yo əmmi hani tloṯo yawme l aṯi lu bayto w lo ṭrelan dukṯo d lo karixina aʕle w lo ḥzelan
omər e zoxu ḥzawunxu baqoro man d howe
hano u malko zlam mhayəmno wa w kul yawmo d ḥušabo əzzewa li ʕito w məʕtarafwa w šoqalwa qurbono
me d ḥzele u medano ʕayəqle ġalabe
w ʕal d aḏəʕ d u bqoro l aṯi mšayele ʕal u qašo be bu bayto yo mərralle kale bu bayto
lo mtanele w edi haw azze li ʕito
məlle bayn ele l ruḥe ono hawino u sabab du qaṭlo du baqoro w ham di nfalto du qašo b ḥṭiṯo
fayəš qḥiroyo xəd ele səmle i ḥṭiṯaṯe
mʕaǧəb u ʕamo me d ḥzalle d u malko lo koṯe li ʕito w fayəš kəmšayli be ʕal mən lo koṯe li ʕito
e ba man gdomarre
azze qariwo l arbʕi yawme w u malko l azze li ʕito w lo koqodər ṭoʕən ruḥe fayəš
w l aloho me d ḥzele lebe du malkano mšadallele malaxo w məllele omər qum izux li ʕito xəd i ʕadayḏux w səm šuġlux hano u šuġlo d aloho yo
omər aydarbo gəzzino li ʕito w aydarbo gḥoyrano bu qašo w ono koḏaʕno d ele səmle čara mu baqoro w ono mšayaʕli u baqoro l gabe
məllele lu malaxo izux hat li ʕito xəd i ʕade w lo ḥorawlux me mede mani
qayəm azze u malko li ʕito me d ḥzalle lan noše mdawmri hano mə ḥawal du malko wa
awwəl d ʕabər l abəʕ d maʕle ʕayne w ḥoyər bu qašo
elo bəṯr me d yatu ḥəlle mə ḥoyər ḥzele ga kale ḥawyo komo lifo ʕal qḏole du qašo w komaḥatle feme b aḏne
hano abəʕ d qore d mazʕəq bəṯr məlle klay d ḥozeno mə ktowe
hul tawi čax du qerowo azze u qašo l qum u mgalyun w brəkle w mṣalele w heš kale u ḥawyawo lifo ʕal qḏole
me d qayəm w azze šləḥle u ṣʕunayḏe w obəʕ d lowəš i məššaye du maḏəbḥo w šləḥle i ǧəbbe ḥəlle ḥzele naqla šriṭ u ḥawyawno me ʕal qḏole du qašo w azze ʕabər b gawe du ṣʕuno
ha saləq u qašo lu maḏəbḥo w lwəšle ǧule du qerowo w mqarawle hul d maṭi lu qudošo
ḥəlle ḥzele ga konaḥət nuhro ʕal u qurbono
fayəš u malko koḥoyər bi ǧamaʕa be hənnək ste koḥozən xd u mede d koḥoze elo ḥzele d u ʕamo kale kalyo xəd i ʕade w latle haž me mede nuxroyo
w hawxa čax du qṣoyo ste naqqa ḥreto ḥzele d naḥət u nuhro ʕal u qurbono
hano fayəš mdawmro w qimo w məlle šubḥolux aloho hano u šuġlano u šuġlayḏux yo bas hani aš šuġlonayḏux ne mə ʕuǧbo ne
kali qimo haw qadər d yotu u malko hul d mkamele lu qašo u qerowo w šləḥle ǧule w nafəq d lowəš u ṣʕunayḏe
naqla ḥreto ḥəlle ḥzele d u ḥawyawo nafəq w saləq taḥt i ǧəbbe da hul qḏole du qašo w lif aʕle naqla ḥreto
henu mətyaqalle d latle huwe šərake bi ḥṭiṯo du qašo
w mətyaqalle d məqqa d howe u kuhno ḥaṭoyo i naqqa d mqaru gnəḥto i ruḥo qadišo ʕal u qurbonayḏe kamilo
ḥreto
kətwa zlam u ḥa yawmo nafəq mu bayto omər gəzzi balki mdabannoli šuġlo
azze li qriṯo mede mšayele omər ma ma kobaʕle ʕawodo
ḥa zlam omər ono kobaʕli ḥa d howe ġalabe ḥiṣo
hano məllele omər mǧarabli ʕal šarṭ d loweno xəd kəbʕat gxoṣanno u šarṭ
u šarṭaṯṯe u ḥa d məġbən qməqṭəʕ qariše me ḥaṣe hano maqbele
mbele lu bayto w məllele omər ṣafro gəzzux lu dworo
deri yawmo mḥaḏ̣allele as sefoqe di fadono w məllele gəzzux gdoṯe u kalbo du ṣaydo aʕmux w dukṯo d maġəl tamo dwar w gəmšayaʕnux muklo
hano azze ha me d maṭən li arʕo d məllele aʕla azze u kalbo w maġele ʕal u šoʕo
hano me d ḥzele qḥir elo nṭəlle hul d oṯele muklo w be mən gdomalle liʔan u kalbo maġele ʕal i šeno
ha me d hawi čax di qroṭən aṯyo i barṯo du aġayḏe w mṭelale muklo əmmo
l babi məlle axul w swaʕ w lo tawrat i ṭlamṯo du laḥmo w lo manqṣat u sefoqo w lo matrat riše du tarwoḏo w mṭi ṭaʕno d qayse aʕmux
hano mḥayər aydarbo gdoxəl w qayse layt tamo m ayko gmaṭʕən qayse
hedi daʕər lu bayto qḥiroyo
me d aṯi ḥəlle lu aġa ebe məllele hn ḥa kmər ġbinat
omər ba ma aydarbo lo koməġbanno
məlle madam ġbinat gqoṭaʕno qariše me ḥaṣux
qayəm grəšle qariše me ḥaṣe w mayəṯ
deri šabṯo kətwayle aḥuno d rab mene me d ḥzele d lo daʕər u aḥuno azze huwe ste li qriṯayo w laqi naqqa ḥreto bu zlamawo w səmle ebe xəd səmle bu aḥunayḏe
kətwalle aḥuno naʕimo da tloṯo ḥzele ann aḥunone l aṯən omər alo gəzzi ḥozeno balki šoqanno saloġ m aḥunoni
azze w laqi bu zlamawo naqqa ḥreto w mšaraṭle aʕme xəd ann aḥunone
deri yawmo mšadalle lu dworo w məllele ənno gəzzux w ayko d maġəl u kalbo tamo dwar hul d məṭyolux i barṯayḏi qroṭən
čax di qroṭən azza i kačke ḥzela ga kale koqṭile u kalbo w kale yatiwo
əmmo ḥaylux alo omər alo obelax ḥaylo
əmmo mṭelilux qroṭən məd xul l babi məlle u sefoqo lo manqṣatle w i ṭlamṯo lo tawratla u tarwoḏo lo matratle w axul w swaʕ w lo minakfat w mṭi ṭaʕno d qayse aʕmux
hedi mədle li ṭlamṯo w mnaqurole w axile me falge du sefoqo hawir diḏe fayəš xəd kətwa
w hedi qayəm twəlle i ale w u niro w maḥtile ʕal ḥaṣe du ḥmoro w aṯi lu bayto
me d maṭi lu aġa məllele ayko yo u kalbo
omər u kalbo maḥatle ʕal i šeno qayəmno qṭili ma ġbinat hano omər lo
omər ma axilux omər e omər ma ġbinat omər lo
omər ṭayyəb m ayko mṭelux qayse
omər ya u aġayḏi latwa qayse tamo
mərwayluxli mṭi qayse aʕmux qayəmno twəlli i ale w u niro w mamṭeliluxne ma ġbinat omər lo ma hat ġbinat omər baʕ lo
omər ṭayyəb ayko da gmaʕbanno at tawre lawġul
omər maʕberene bi kowo da
hano ḥəlle aydarbo gʕəbri at tawre bi kowo da
qayəm mədle lu nargo w nḥirile w mḥalqile falqo falqo lu ṣṭabəl bi kowo da w azzeyo lawġul
omər ha maʕballux aq qanyone omər e
qayəm koḥoyər mə ḥoze ga komqaṭaʕle at tawre w mḥalqile lawġul
omər hano qay hawxa səmlux omər baʕ aydarbo at tawre rabe wayne d lo hawxa lo ʕəbri wa ma ġbinat omər lo ma hat ġbinat omər lo omər ṭowo itaw
hano u moro du bayto ġalabe qḥir ba lo komaǧre d omər mede
annaqla lalyo yo w kətte kačke naʕəmto əmmo gəzzi ḥəryono
hano u babo məllele omər qum obela larwal d ḥəryo
hano me d məfqole kətwa msalle b iḏe noxašwayla annaqla bəxyowa
u babo omər qay i qwərtayo hawxa kobəxyo məlle m ayko koḏaʕno
kul čike konoxašla w hiya kobəxyo
hano u babo omər elo d howewayno tamo gmoḥewaynola bu šurawo
awwəl d məlle hawxa hano mədle l iḏa w naqla məḥyole bu šuro
hano u babo omər ha mə səmlux omər ma lo hat məllux məḥyoli bu šuro ma ġbinat omər ba lo
hawo omər ma ġbinat omər lo ono qay gməġbanno
hano me d ḥzele d səmle hawxa məlle madam nḥəllux at tawre de qum obela lagan d baṣro mano li barṯayḏan i gawərto
hano omər ahla w sahla mlallalle tašt d baṣro ṭowo w ṭʕənle w mbele
i naqla d maṭi l qum u tarʕo annaqla lalyo yo
hedi mədle l tre tloṯo garme m das saqat dat tawre w ṭrele u tašt larwal w maʕballela ag garmanək w məlle l babax məlle nḥəlle a tre tawre di fadono w mšadallelax hani
haṯe me d ḥzela w lqul ʕayne dab be ḥmohe qḥiro
məlla lo kəbʕanne me tre tawre hani mšadalle
qayəm madʕalle u baṣrawo kule w məlle məllele omər ġbino barṯux məlla əšmo yo hano lo kəbʕalle
omər xlo šrolo ba d howewayno tamo gmoḥewayno u garmo manək b qarʕa w qoṭalwaynola
hedi mədle l garmo mar rabanək w nafəq azze l gabayye w dlo ḥəs mḥelelayo b qarʕa w daʕər
hano u aġa omər ayko wayt omər azzi mḥeli u garmo b qarʕa di barṯayḏux w aṯino
omər pak ḥaru bayto ma qay hawxa səmlux omər ma lo elux məllux qay ġbinat omər lo e ma hat ġbinat məllele lo
hano omər žənəke hano gmahlaklan w lo komaxəlṣina mene
anǧax d huwe damixo maydinalan əšmo d medone w mahəzmina mu bayto wa əlla layt xalaṣ
hano košoməʕ mə kəmmi l ḥḏoḏe
me d maḥatte sefoqe bu xurǧo hul d howe falge d lalyo w əzzehən
hedi huwe konofəq mofəq as sefoqe me ḥḏo ǧambe du xurǧo w komičək eba
w hani falge d lalyo maz zuḥṯaṯṯe d lo maḥəs aʕlayye mədde lu xurǧo w mḥalaqqe ʕal ḥaṣe du ḥmoro w nafiqi w sxərre u tarʕo w malaxxe
ha azzehən maṭən li qriṯo qaruto
aṯənne ak kalbe di qriṯayo zayiʕi ġalabe
hano u merəko omər ax xuzzi d howewa u greʕayḏan aʕmayna harke uʕdo balki maxlaṣwaylan mak kalbani
hano qayəm b gawe du xurǧo omər kali ono ʕaynux no w nafəqqe lak kalbanək w mtahthile m ḥḏoḏe w mhalaxxe ʕam ḥḏoḏe hul ʕaṣriye
me d ṭawəʕ u yawmo aʕlayye yatiwi qum nahro d maye
əmmi gmaḥəšmina w dəmixna adlalyo harke
me d maḥšamme frəssalle lḥef ele w lḥef ela w lu gawro w damixi hano ema kodoməx
hano u greʕo falge d lalyo qayəm məllela li žənəke omər qum maydinale lu qwirano w mḥalqinale bu nahro
haṯe ste qayimo ʕayna bi šanṯo wa mədde ela w ele lu gawrayḏan w mḥalaqqe bu nahro
hano me d maḥəsle omər žənəke ḥaru bayto ono no
hano lo maṣəṯle aʕle dʕəfle w nafəl bam maye w ḥniq
hedi lu greʕo mədle l iḏa di žənəke omər gawrux mayəṯ w annaqqa layt nošo afraḏ̣ meni
de qum d dəʕrina lu bayto w howina aṯto w gawro
w aṯən lu bayto hawxa tlele ḥayf dann aḥunone
w tu saġ
ḥreto kətwa ḥa zlam qaṣobo w nafəq w nafəq əšme du qaṣobano bi ṭowuṯo w bi ǧomardiye
kit ḥa ḥreno ham nafəq əšme w koḥošu ruḥe d layt ḥreno bi briṯo ṭaw w mardtər mene
w hano u ḥaroyo zlam rabo w ham mhayəmno man noše d aloho yo
u ḥa yawmo aṯile ḏ̣ayfe lu aġano nuxroye
fayəš koməǧġoli ʕal u qaṣobawo w ʕal i ǧomardiyayḏe kale u aġa košoməʕ
me d šaməʕ kalən komwaṣfi bu qaṣobawo məlle omər ʕaǧaba kit nošo b briṯo mardtər w ṭaw meni
əmmi naʕam w kit u qaṣobo d nṣiwin
hano u aġa omər baʕ ašər gəzzi w ḥozenole be šrolo yo
qayəm azze li nṣiwin me d maṭi e lo koḏaʕle bas ʕal u mede d maḥkallalle azze lu šuqo daq qaṣobe
fayəš koḥoyər bu gabano w pano ḥzele ga kal kit qaṣobo w kolatimi məqqa d kit ḥa faqiro l ḥeḏore
w hama komoḥe i skinayḏe ayko d məṭyo w koqoṭəʕ falqo rabo d baṣro w kobe kul ḥa maf faqiranək hul d mkamele
ʕabər lawġul di dukano d mġayər ǧule
kəmmi hano u aġa nfəḥle hawxa b ruḥe w baš šubḥe d aloho qaləb mu ḥalawo l ḥal d ḥa kayiwo kule ǧarḥe w a tlawʕani konəfqi maǧ ǧarḥayḏe
w u admo lokoməqṭəʕ maz zaqte d kito ebe
yaʕni lebe d ḥa komigawləʕ m ḥzaytayḏe
w mḥalaqle ruḥe ʕal i arʕo lo koqodər d roməš
nafəq u qaṣobo ḥəlle ḥzele kale ḥa bu ḥalano ya rabbi star
hedi aṯi w frəsle u kurkayḏe ʕal i arʕo w mədle lu kayiwawo w ləfle ebe w mḥalaqle ʕal katfe w mobele lu bayto
me d maṭi lu tarʕo dəqle
ftəḥla li aṯto ḥzela kale ṭʕinoyo u kayiwawo hedi mədla m iḏe w maḥatte ʕal u taxt naḏ̣ifo w mərralle ḥzi mə kəbʕat muklo darmono u mede d lozamlux gəmqadminalux
məllalle lo koroyagli muklo abadan w darmono lo komanfaʕli
fayəš u lalyawo tamo w hənne kəmnaḏ̣fi aǧ ǧarḥayḏe w komsaləlle hul ṣafro
u qaṣobo azze lu šuġlayḏe w fayišo i aṯto kəmsalyole lu kayiwo
naqla məllale ya aḥuni amalli haka kəḏʕat d darmono mede komanfaʕlux aḥna məqqa d mkalaflan gmamṭinaluxyo w m ayko d howe
hano məllela ya ḥoṯi u darmonayḏi ġalabe yaquro w b ṭimo yo w layt mene
omər məlleli l ḥa ḥakimo d admo d naʕimo d noše d lowalle žġer mene lo abro w lo barṯo d nəḥrile d awwəl d noqəṭ aʕli gnoyaḥli hano yo u darmonayḏi
haṯe ḥəlla əmmo ašər ono kətli ḥa abro bəlḥuḏe w latli žġer mene
ba hama d əḏʕono gədhoweluxyo darmono gnəḥralle w manqṭono u admayḏe aʕlux
hedi mədla lu abro w nḥərla w manqaṭla tləṯ nuqṭe d admo m diḏe aʕle ʕal u kayiwawo w lzəqla riše du naʕimo bi lašayḏe w maḥatla bu ṣṭabəl
ha ʕaṣriye aṯi u qaṣobo w ḥəlle kale u məskeno du kayiwo heš komanən
məllele aḥuni amalli be kətlux darmono m ayko d howe w mən d howe gmamṭenux
hano məllele lu qaṣobo xəd məllela li aṯto
me d šaməʕ hawxa w i aṯto azzawa larwal b šuġlo mede hedi qrele lu abro latle xabro ṭabʕan u mede d səmla li aṯto
məlle heš d kətyo larwal gnoḥanne w bəṯr me d əṯyo ġamo layt gbəxyola əšmo balki aloho manəḥ u kayiwano
hano me d qrele lu abro nafəq mu ṣṭabəl w aṯi omər baba mən kəbʕat
hedi mədle lu abro w nḥəlle w manqaṭle tləṯ nuqṭe d admo m diḏe aʕle w maḥatle riše du kuruko b dukṯe w mədle mobele lu ṣṭabəl
w heš hawo bu ṣṭabəl u kayiwo qayəm w nafəq w azze
ha daʕər u qaṣobo ḥəlle ga lo kayiwo w lo mede
aṯyo i aṯto du qaṣobo əmmo ko yo u kayiwo məskenawo
omər lo koḏaʕno ono ʕabərno lu ṣṭabəl ḥzeli d layt kayiwo
əmmo l mən ʕabirat lu ṣṭabəl omər malava žənəke minax komətle m aloho lo komətle
ašər məlleli lu kayiwo d u admo d abro waḥido li emo w lu babo u darmonayḏi yo
qayəmno nḥəlli u abrayḏan w manqaṭli aʕle admo m diḏe
u ḥa kmir l aloho səmleleyo darmono hul d daʕərno ḥzeli kazze
annaqla lo koḏaʕno man wa w mən mede wa
haṯe əmmo pa lo eli nḥəlli u kuruko aydarbo hat kəmmat nḥəlli
xlo šrolo əmmo ašər omər ba ono awwəl d qrelile nafəq w aṯi lakan tax qorinale
qrallalle la tre ʕam ḥḏoḏe naqla baš šubḥe d aloho nafəq u naʕimo w aṯi
ḥərre gava kohawi tre xṭuṭe xd u qayso qəddaḥ b qḏole w mšabaḥḥe l aloho
w hawo u aġa mətyaqalle d kit noše heš ṭaw mene
w tu žmira saġ
kətwa ḥa xalili u ḥa yawmo bu rabəʕ nafəq lu ṭuro ḥzele qeno d qaqwoniṯo
me d ḥzela li qaqwoniṯo fayiro me qume
hano me d fayiro i qaqwoniṯo omər madam lo zbəṭli i qaqwoniṯo fayda laytli mab beʕe
qayəm mədle li xanǧarayḏe du semo w diqole qum u qeno w aṯi lu bayto
ʕaṣriye saləq ʕal u nigoro w qrele
omər hee šmaʕu ya noše qeno di qaqwoniṯo qum u syoġo dak karme w i xanǧar du semo u nišanayḏe yo
hano šamiʕi u ʕamo di qriṯo
qayəm ḥa mənne azze ṣafro xayifo mədle li xanǧar w lab beʕe w aṯi
kəzze u moro di xanǧar koḥoze ga lo xanǧar w lo beʕe hedi daʕər pis pis lu bayto
kətwa malko kətwayle waziro
hano u malko məllele lu waziro omər kobaʕno d mamtatli mede d lowe ḥletər mine bi arʕo w muhla elux arbʕi yawme wa əlla gqoṭaʕno qarʕux
hano u waziro nafəq fayəš kməftakər baʕ dlo fayda fayəš kobone am medone ḥalye xd u dawšo xd u dibəs xd ann abšoṯe w ġalabe šəklat d ḥalyuṯo
kul d komər koḥoze d kit mede ḥreno ḥletər mine
qayəm məlle li aṯto omər gəzzi w koraxno b briṯo m uʕdo hul arbʕi yawme d lo mamteno u šarṭ du malko lo koṯeno liʔanno gqoṭəʕ qarʕi w lwəšle ǧule dar darawiš w nafəq w azze
ha hiye azolo bu darbo laqi l zlam sowo omər šlomo aʕlux ʕammo madʕalle lu sawwo u šlomo aʕlux omər ʕammo l ayko azolo hat omər ašər abri azolo no lu bayto l flan qriṯo
u sawwo omər ahla w sahla
ha hənnək bu darbo aṯi kaše ʕelayto b qamuṯayye
məlle lu waziro ašər ʕammo i kašaṯe ʕelayto kmibayno tux ya ono gṭoʕannux ya hat ṭʕalli d lo təʕbina
u sawwo ḥəlle ebe omər koḥozatli xətyar w kəmmat tux ṭʕalli e ono m ayko kibi ṭoʕannux lu waziro lo mtanele
ha maṭən l arʕo d ḥeṭe ḥzele ga šubḥo l aloho be məqqa u zadano ṭowo yo w omər xuzzi d oḏaʕwayno be aḥ ḥeṭani xilile lu moro aw lo
u sawwo omər ḥaru baytux koḥozat heš kalən yaroqe bi arʕo w kəmmat d oḏaʕwayno be xilile lu moro aw lo
mhalaxxe məšwar maṭən l qum qriṯo ḥzalle ga konafiqi u ʕamo di qriṯo w koṭʕənne miṯo ʕal i naḥšo
hano u waziro omər galo u miṯano saġ yo a miṯo yo
hano u sawwo gaḥəx məllele omər koḥozat kalən ṭʕənne w gqawrile w kəmmat miṯo a saġ yo lu waziro lo mtanele
mhalaxxe maṭən qum i qriṯo du sawwo hano u waziro məlle galo kit utel a dukṯo laḏ̣ ḏ̣ayfe bi walayaṯe u sawwo məllele kit
me d maṭən mobele lu sawwo w maḥwelele utel omər harke kit dukṯo laḏ̣ ḏ̣ayfe w azze lu bayto
me d maṭi kətwayle barṯo kaməlto lu sawwawo
əmmo brax maṯyux babo mə kit mə layt mə ḥzelux bu darbayḏux
omər ašər barṯi ḥzeli ġalabe medone elo aṯi ḥa zlam bu darbo maṭili
ba me dukṯo magḥaxwayli w me dukṯo ḥreto qoḥarwayli
əmmo aydarbo qay mən omarwa w məs soyamwa d qoḥarwaylux
omər barṯi maṭili xort šafiro bu darbo qum flan kaše omər ʕammo l ayko gəzzux məlli gəzzi li walayayḏi omər gtoweno ḥawro aʕmux məlli ahla w sahla
w me d maṭina l qum i kaše omər ʕammo i kašaṯe ʕelayto yo ya ṭʕalli ya gṭoʕannux
əmmo e mə məlluxle omər ašər ono sawwo no lə kqodanno d ṭoʕannux
əmmo babo hano latyo be ʕaqəl məlle ya amalli čiroke ya ono gdomannux hul d mašəpʕina u darbayḏan
omər ṭrowe ba me d saliqina l qarʕa di kaše maṭina lu šalwo d flan qriṯo ḥzelan arʕo d ḥeṭe ba šubḥo l aloho məqqa ṭawwe wayne
omər galo aḥ ḥeṭani xilile lu moro a lo haka lo xilile xwa ġalabe ṭawwo yo
əmmo e hat mə məlluxle omər ono məlli kalux koḥozat heš kalən yaroqe w dlo ḥṣodo aydarbo xilile lu moro omər ma hano latyo daywono
əmmo babo hano məlle haka lu moro daḥ ḥeṭe mdayalle ʕal ḥasab dəṯṯe yaʕni xilile w haka lo mdayalle ʕal ḥasab dəṯṯe gtowe zangin e hano latyo daywono babo
omər ṭrowe ba maṭina l qum flan qriṯo ḥzelan ḥa miṯo koṭʕənne lu ʕamo di qriṯo w moballe li maqbara d qawrile
komər xuzzi d oḏaʕwayno be u zlamano miṯo yo a saġ yo
əmmo e mə məlluxle omər məlli kalux kḥozat koqawrile kəmmat ma saġ yo a miṯo yo
əmmo hawo məlle haka kətle abne latyo miṯo w haka latle abne xwa miṯo yo
əmmo e uʕdo l ayko azze omər maṭina l qum i walaye məlle ma kit dukṯo laḏ̣ ḏ̣ayfe harke bi walaye
əmmo e mə məlluxle omər mbeli maḥwelile utel w azze l tamo
əmmo yaʕni məlle ono nuxroyo no haka kit dukṯo gabux gdoṯeno l gabayxu
əmmo lazəm mamtatwayle aʕmux əmmo hano latyo zlam lo faqiro w lo daywno izux mtiye larke
qayəm azze lu utel məllle tux l gabayna mtele aʕme w aṯən
me d maṭən i barṯo du sawwo komdawqo w mu dexono w mu ḥemo naḥito i dəsmalayḏa ʕal ʕayna
w ʕal d kətwa iḏa b layšo lo qadiro d mʕalyo i dəsmale
ḥəlle lu waziro omər ašər bayto xoš bayto hat elo b ḥḏo stune hat
haṯe maʕlela i dəsmale me ʕal ʕayna əmmo lo b tarte stunat yo
hano azze yatu bi oda daḏ̣ ḏ̣ayfe ha bəṯr b šawṭo səmlale ʕrayto
w mšadallale b sefoqo traḥṣar beʕe w ṭlamṯo d laḥmo w mkasalla
me d maṭi u sawwo w maḥatle mgalele u sefoqo ḥzele kal kit ḥḏaḥṣar beʕe w i ṭlamṯo du laḥmo twərto
u waziro omər ʕammo ḥa kmir i šato gabayxu ḥḏaḥṣar yarḥe yo w u yarḥo noquṣo yo
bəṯr me d xile mədle lu sawwo u sefoqo w azze
omər barṯi məllilax daywono yo kəmmat qay ḥzay mə məlle uʕdo
əmmo mə məlle babo omər ḥzelax mbelile u muklo komər ʕammo ma i šato gabayux ḥḏaḥṣar yarḥe yo w u yarḥo noquṣo yo
əmmo babo ḥa kmər xilux bəḥto w twəllux i ṭlamṯo du laḥmo
omər e ašər barṯi i nafšo ḥaṭayto yo axili bəḥto w twəlli falqo mi ṭlamṯo du laḥmo
əmmo babi məllilux latyo daywono de qum zano l gabe ḥəzyono man yo w mə kobəʕ
qayimi azzən li oda əmmo ʕammo kəbʕono d əḏʕono man hat w mən yo u maqṣadayḏux
omər ašər barṯi minax kmətle m aloho lə kmətle
ono u waziro du malko no w kul naqqa u malko koṭoləb šarṭ mini d lo motene u šarṭ kqoṭəʕ qarʕi
w uʕdo ṭləble mini mede d layt ḥletər mine bi arʕo w fayəšno mḥayro lo koḏaʕno məs samno
əmmo lo məftakrat ono gṭəryono d u malko sokət bas izux mtili qarʕo d ʕawono w iṯux
hano qayəm azze lu šuqo mtele qarʕo d ʕwono hulelayo
hiya ste mədla mofaqla u lišono mu qarʕo šləqla w maḥatla b sefoqo w mkasela əmmo de izux obele u sefoqano lu malko w əṣḥa d fətḥatle l əmmatle l man məllelux
qayəm azze u waziro fṣiḥoyo lu bayto w me d maṭi azze l gab u malko w maḥatle u sefoqo qume məlle kale u mede d ṭləblux mini
hano ftəḥle u sefoqo ḥzele u lišono sakət omər e
ha bəṯr b kmo yawme məllele lu malko omər kobaʕno minux mede d lowe mayər mine bu ʕulmo
hedi msawyo azze l gab i barṯo du sawwo
omər brazəke naqqa ḥreto aṯino l gabax kobaʕno d annaqqa ste maxəlṣatli mu šarṭano
əmmo ahla w sahla izux mtili qarʕo d ʕwono
me d mtele hulelayo qayimo mədla lu lišono naqqa ḥreto w šləqla w maḥatla b sefoqo w sxəlla feme w hulaleyo w azze
maṭi maḥatle u sefoqo qum u malko ftəḥle lu malko w ḥzele ga kale lišono naqqa ḥreto
məlle lu waziro hat la man məllelux u medano
omər ya u malkayḏi ono aḏəʕno
omər lo d l omarwaylux nošo hat l əḏʕatwa amalli l man məllelux
səmle w lo səmle lo qadər d maxləṣ ruḥe
azze məlle li barṯo du sawwo omər ḥal w ḥawal haṯi paṯi yo annaqqa mə kəbʕat d samno
qayimo azza aʕme me d maṭən w ḥəzyole lu malko nafəl lebe eba w məllela hat m ayko kəḏʕat u medano
əmmo ono kəḏʕono d layt mede lo ḥle w lo mayər mu lišono w kul nošo koḏaʕla
omər madam hawxa yo kobaʕno d šəqlatli əmmo gməftakrono
qayimo azza šləqla traḥṣar beʕe w kul ḥḏo simola lawn w mtelalene
mədle lu malko ḥzele d kənne kulle beʕe
əmmo ṭaʕmayye mən yo omər ṭaʕmayye dab beʕe yo walaw d u lawn d kul ḥḏo šəkəl yo
əmmo hawxa ste an niše kulle ḥa ne w hat kətlux aṯto w ono lo kəbʕono d šəqlallux
qayəm ṭrele mina məlle ḥḏo b ʕaql hawxa lo lazəm d ḥa towər leba
w tə saġ
kətwa w latwa ṭaw m aloho latwa
kətwa bi walaye d gziro malko w kətwayle barṯo w abro
u ḥa yawmo ḥəlla li barṯo du malko bu šəbbak ḥzela kal kit zlam samyo w kəmhawər b ḥəs ʕeloyo w komər maṭino l ḥaq diḏi fayəš u mustaḥaq diḏi
haṯe i barṯo du malko məlla lu aḥuno əmmo kako aloho ṭorelux izux mšayal u samyano be mə ḥawal diḏe yo w qay hawxa komər
komər qayəm u abro du malko naḥət l gab u samyo w mšayele məllele omər qay hawxa kəmmat w mən yo i qəṣṣayḏux
hano omər ašər lo komannux i qəṣṣayḏi hul d lo mamtatli i qəṣṣa du ḥayoṭo di dyarbakər
qayəm u abro du malko daʕər w məlle li ḥoṯo omər ṭləble i qəṣṣa du ḥayoṭo di dyarbakər w lazəm əzzi mamteno i qəṣṣayo hul d omalliyo ḥaḏ̣alli muklo w d əzzi
mḥaḏ̣allale zuwade w rawəx ʕal u səsyayḏe w hule foṯe l dyarbakər w azze
komər me d maṭi mšayele ʕal i dukano du ḥayoṭo w azze l gabe
ḥzele ga kale komfaṣəl u qumaš w mḥaḏ̣alle l ḥyoṭo w naqqa ḥreto komoyəd laf falqanək mqaṣqaṣṣe w mḥalaqqe l tamo
hano mqadamle l gabe w məllele kobaʕno d əmmatli mən yo i qəṣṣayḏux w qay hawxa kosaymat
məllele lu ḥayoṭo omər ṭowo hat ste mtili i qəṣṣa du ḥadodo d marde w gdomannux mən yo i qəṣṣayḏi
hano ste omər ḥaq yo w qayəm daʕər l marde w mšayele ʕal i dukano du ḥadodo ḥəzyole w ḥəlle ga kale kosoyə sayfo
me d kəmkamele naqqa ḥreto kmaḥatle bu kuro w komasmaqle w koloyafle ʕal ḥḏoḏe w komḥalaqle l tamho
hano mqadamle w məllele kobaʕno d əmmatli be mən yo i qəṣṣayḏux w qay hawxa komaḥərwat u šuġlano d kotəʕbat ebe w mḥalqatle
hano ste məllele mtili i qəṣṣa du abro du šah du ʕaǧam w gdomannux i qəṣṣayḏi wa əlla lo komannux diḏi
hano ste mḥayər w məlle ya rabbi ono m ayko koḏaʕno ayko yo u abro du šah du ʕaǧam w aydarbo gmoṭeno li dukṯo d kətyo
komər nafəq w məlle tuxlono ʕal aloho w mhalaxle bi barriyaṯe
ha yawmo tre hiye komhaləx maṭi l margo šafiro w basəmle w yatu taḥte dawmo rabṯo
hah bəṯr b šawṭo ḥzele ga kosaliqo kurfo ʕal i dawmo w kit ʕal qarʕa di dawmo qeno d ṭayro d simər
w kətle lu ṭayro kmo faruxe bu qeno w kəbʕo i kurfayo d əxlalle
hed mədle lu sayfayḏe w falət li kurfo w mqaṭʕole falqe falqe
w azze mədle af falqanək w saləq ʕal qarʕa di dawmo w maḥtile bu qeno qum af faruxe
hani ste xəlle w sawiʕi w ṭralle u qarʕo w tre falqe li emaṯṯe
w hiye ste tlele ruḥe qum i dawmo
ha bəṯr b əšmo ḥzele ga kaṯi xušxuš w ḥəs d rəfrofo da glefe du ṭayro rabawo
w me d aṯi nqəḥle reḥe d ənsan hiye d məlle balki hano d koxəl af faruxayḏi yo hama hǧəmle ʕal i dukṯo d kətyo talyo u abro du malko
naqqa laf faruxe səmme čiriwiri kaʔinno qralle li emaṯṯe
me d šaməʕ u ṭayro ḥəs daf faruxe d koqorəlle hedi ṭrele mu zlam w azze laf af faruxe
ḥzele ga kalən saġ w kal kit falqe d baṣro qumayye w qarʕo d kurfo
hani mərralla li emaṯṯe ənnu lu zlamano qṭile i kurfaṯe d əbʕowa d səlqo ʕal u qayso w əxlolan
me d šamiʕo hawxa w ḥzela af falqe di kurfo bu qeno qayimo qrelale lu abro du malko w məlla haka əns hat aw ǧən hat nfaq w be mən maqṣad diḏux yo mən yo gəmkamlalle soz ʕam aloho w aʕmux
hano ste nafəq w məlle ono u abro du malko d gziro no w aṯino kobaʕno d mamṭatli lu quṣro du abro du šah du ʕaǧam
hano u ṭayro aṯyo ṣaʕbo aʕle ba mwaʕadwayle haw kowe d mdagəl w məlle xuzzi hul šwaʕ əšne ḥrene i kurfayo əxlowa af faruxayḏi w lo ṭəlbatwa i ṭalabiyaṯe mini
w madam mwaʕadlilux u amrayḏi l aloho
komər məllele e qum itux rwax ʕal ḥaṣi w snad ruḥux ṭawwo
hedi qayəm rawəx ʕal ḥaṣe du ṭayro du simər
w fayər u ṭayrawo ha harke ha tamno be məsafe d məqqa naqqa naḥət u ṭayro ʕal qarʕe du quṣro du abro du šah du ʕaǧam b falge du baḥar w məllele hano u quṣro w annaqla dabar ruḥux
w mədlux i pərtkaṯe mi čangayḏi i naqqa d mitaʕiqo aʕlux w məsnoqatli ḥat i pərtke ʕal u qalinayḏux ḥalan gdoṯeno l gabux
w naqqa fayər u ṭayro w fayəš u zlam ʕal qarʕe du quṣro
hedi naḥət bad darġe da lawġul ḥzele ga kale u abro du šah bəlḥuḏe yatiwo
w drele šlomo ʕal aḥ ḥaḏ̣ar w aʕle hawo ste omər ahla w sahla bu abro du malko d gziro itux itaw yatiwi
yatiwi hah xer yo d aṯat larke w aydarbo qadirat d oṯat
omər hama ḥzili harke omər e ahla w sahla mən yo u maqṣadayḏux
omər ašər kaṯino l gabux d maḥkatli i qəṣṣayḏux
omər aʕʕau xuzzi lo ṭəlbatwa u medano mini
w hat zʕuro bəlḥuḏe l babux w ono mwaʕadli ʕal ruḥi d u ənsan d maḥkenole i qəṣṣayḏi d qoṭaʕno qarʕe
ba hat lo məstahlat w kobaʕno d dəʕrat lu bayto w bal ama d šəmʕat i qəṣṣaṯe ya d əbʕe d qoṭaʕno qarʕux a qoṭanno ruḥi ono
hano ste məlle ya aḥuno kobaʕno d maḥkatli i qəṣṣa w qṭaʕ qarʕi
səmle lo səmle lo fəkle mine qayəm maḥkelele i qəṣṣa w məlle
omər ono xort wayno w labəd d gowarwayno w me d ḥozewayno am mašakəl dan niše w i šiḏuṯaṯṯe lule lebi qebəl d koraxno d ṭolabni ḥḏo d roku lebi aʕma
qayəmno u ḥa yawmo məftakalli w ḥzeli d i aṯto d ʕammi w i aṯto d ḥoli aat tarte kanne ṭʕine w l ḥal ḥreno
məlli b lebi ayna mənne towela barṯo gmobanna w mrabena ʕal iḏi w lə kṭoreno d noḥət ḥalwo d ənsane l fema hul tuyo rabṯo w ggowanna ḥatta towe lebi raḥa i naqqa d noafqno larwal l dukṯo mede
w fəʕlan mraqabli ʕal at tarte nišani be ayna gəmwaldo wa əlla ḥzeli ga i aṯto d ʕammi nafilo qm aq qaštoṯe
qayəmno qreli li qašto w hulila kallawat ġalabe w məlli haka tuyo barṯo d mamtatliyo l qum u tarʕo w gmobanno w gəzzi
w beʕammi ne me d aḏiʕi yawmo tre gsəkti
w hawxa me d hawila barṯo li qašto midola w hulali bi pečake
w ono rawəxno ʕal u səsyayḏi di hawa w aṯino qum u baḥar mofaqli u səsyo baḥri w aṯino maḥtoli harke bu quṣrano
w meqəm ṣədwayli ġazale hawiṯo
hedi maḥtoli quma baš šubḥe d aloho mənqola
w ʕal u mʕaddalano fayəš komənqola i ġazale w yariwo hul d fṭimo
fayəš komamteno u ṣaydo w komṭaweno u baṣrano w komqaleno
annaqqa i barṯo di čiroke yo yariwo fayəš konəfqo me ḥaq du bayto 
w layt gabayna lo əns w lo ǧən
qayəmno u ḥa yawmo mhiroli w šqiloli bu ḥalaltiye d aloho
w kəzzi lu ṣaydayḏi w ʕaṣriyawoṯe koṯeno kala yatuto knəṭroli
w ḥəlli kal kit qaqwoniṯo bu rakah tamo
w kul naqqa koḥoyər bi qaqwoniṯo komər ma latyo hawxa
i qaqwoniṯo ste kohayzo qarʕa kaʔinnu kəmmo eh eh
fayəš komalli ya aḥuno kobaʕno minux ko šamiʕat hul larke bas yo ono məllile kamela
omər hah bəṯr b mədde ḥzeli ga kawi gawa rabo
ono ste məlli balki kəmmi an niše i naqqa d koməṭʕoni kowe gawayye rabo
elo bəṯr b tmanyo təšʕo yarḥe koḥozeno kopoyəč gawa w layt mede
ono ḥošawwayno d kətyo ṭʕənto ha waxta d kowela naʕimo mede w gava layt mede
omər azze mədde d šwaʕ tmone ʕal u ḥalano w lawili lo naʕime w lo mede
bas ono lə kmiqəṣ lebi aʕla ʕal d komanno lo xila ḥawlo d noše elo fayəš lebi xəd komadili
komər lazəm d ḥozat be mən kosaymo i ḥurmaṯi 
omər u ḥa yawmo qayəmno mḥeli u sayfo ʕal ṣawʕi ǧriḥoli w mleli dukṯe du ǧarḥo malḥo w maṣroli
ba kokayiwo laybi domaxno elo madmaxli b ruḥi haw fayəš kromašno
wa əlla ḥzeli d aṯyo gabi w mədla li ḥmərto di šanṯo w maḥtola b aḏni
hah tre xabre me d ḥzela bu fəkrayḏa d daməxno qayimo w maləmla ab baṣronanək daṭ ṭayre w daġ ġazalat d mtewayli kulle w midila w nafiqo bu tarʕo
ono ste qayəmno w ḥəlli be mə gsaymo
aḥuno bas yo hul larke omər məlli lo kamal kula
omər kul naqqa koḥoyər bi qaqwoniṯo komər ma hawxa yo hiya kohayzo qarʕa w kəmmo e
omər ya aḥuno ḥəlli ḥzeli azza mofaqla u səsyo baḥri w rawixo aʕle w mhalaxla bu baḥarano
hedi ono ste nafəqno w mədli lu səsyo di hawa w rawəxno aʕle w azzi bəṯra bəṯra bas lo koṭoreno d ḥəzyoli hul d maṭyo l barah škafte rabṯo bi kavike du baḥar
w ḥzeli naḥito w maṣəlla u səsyo w ṭʕəlla u baṣrawo w hedi ʕabiro li škaftayo
ḥəlle bi qaqwoniṯo w məlle ma hawxa yo latyo hawxa hayo ste məlla e
omər aḥuno d saymat b diḏe bas yo məlli aḥuno kamela
məlle aḥuno ḥzeli nafəq ʕabəd komo kətle šawʕo qarʕe
kale komalla hano ayko fayišat adlalyo ay yatumayḏax lo šalən hul uʕdo
ḥzeli kalən tloṯo naʕime kaṯən l qamuṯa w kəmmole lu ʕabid ṭraya ʕal aloho u qwiro lo kəḏʕono adlalyo qay lo daməx be mə ḥawal diḏe wa
hul d daməx uʕdo qayimono aṯyono
ḥəlle bi qaqwoniṯo ma hawxa yo a latyo hawxa səmla b qarʕa hawxa e
omər aḥuno məlle de mti ḥozino mən mtelax kalan kafine
mofalqe u baṣrawo w falət aʕle w xile ba ʕabəd yo haqqa ḥreno ste lə kmakfele
omər ono koḥozeno ba ʕal aloho lo oṯe zaḥme
ba kḥozeno i ḥarayto mən yo ʕal kul ḥal ḥzeli benamusiye ste b ʕayni xəd kənne aṯto w gawro
omər hedi qayəmno rawəxno ʕal u səsyayḏi w aṯino lu bayto hah səmli ḥəzər d gdəṯyo
me d šaməʕno ḥəs w xušxuš dam maye du baḥar maḥatli qarʕi ʕal i mxadde w maḥatli i ḥmərto b aḏni w madmaxli b ruḥi ba ema kodomaxno
hah qum poṯe d ṣafro aṯyo w maṣəlla u səsyo w naḥito aṯyo lawġul ḥzelali damixo
damixo qum ṣadri kaʔinno lawi mede
w bəṯr b šawṭo mədla li ḥmərto w ono ste čike marmašli ruḥi
əmmo abre d ʕammi mə ḥawal diḏux yo adlalyo kule lo damixat xer išalla
məlli ašər aṯməl bu ṣaydo ǧrəḥli ṣawʕi w čike kayiwo wa ʕala kul ḥal adyawma gəzzi lu ṣaydo liʔan ḥzeli ġazale w lo qadənno d zobaṭnola
səmli zuwade d makəfyo l šabṯo w lo koṯeno hul d lo ṣoyadno i ġazalayo
məlla ya abre d ʕammi kalux kul yawmo komamtat ṣaydo ġalabe w ono w hat b tane na l mə gəmʕaḏbat ruḥux
omər hawxa yo lo həzla riša e
omər qayimo mḥaḏ̣alla u mede d məlli zuwade
w maḥatli i xurǧazine ʕal u səsyo w rawəxno nafəqno w raṣṭ azzi li škafte du ʕabəd
me d maṭino qrelile məlli kaṯino ya gqəṭlatli ya gqoṭannux mḥaḏ̣ar ruḥux d l əmmat aṯatli bi bebaxtiye
qayəm hawo məlleli omər ono kali ḥaḏ̣ər w mḥi i ḏ̣arbayḏux
məlli ono haǧomo no bas hat bi qamayto mḥi i ḏ̣arbayḏux
omər qayəm u ʕabəd mədle hawxa fardo d rəḥyo b ṣawʕe w mabərmole mabərmole w naqqa mrawqole ebi bu gomanayḏe d lo fayəš čike saġ mini
ono ste qayəmno məlli kali saġ w lo qayiṯo i ḏ̣arbayḏux ebi annaqqa dawri yo lo
məlle pak fayišat saġ e dawrux yo mḥi i ḏ̣arbayḏux
qayəmno mədli lu sayfayḏi du barqo ba xd i nuro wa w naqqa mḥeli b ḥḏo ḏ̣arbo qṭəʕli əšto qarʕe m diḏe fayəš ḥa dlo qṭoʕo
omər məlle hay qṭəʕlux ann əštanək de mḥi u sayfayḏux w quṣ u qarʕano ste
məlli lo hare l babi lo molafleli d moḥeno tarte ḏ̣arbe basluxyo haṯe
me d lo qṭəʕli u qarʕawo mayəṯ
hedi azzi qṭəʕli qarʕe da tloṯo naʕimanək ste w maḥatli hənnək w aš šawʕo du ʕabəd bi xurǧazine w maḥtili ʕal ḥaṣe du səsyo w aṯino
me d maṭino lu bayto w ḥzelali li barṯo d ʕammi d daʕənno əmmo ha abre d ʕammi qay xayifo daʕirat
məlli ašər maṭino lu məradayḏu w komtelilax žabaš adyawma
əmmo žabaš latyo čaġ daž žabaš d ḥəzyono
ḥəlla bi xurǧazine ḥəzyo ba mə ḥəzyo ḥzela ga kale qarʕe du ʕabəd w da tloṯo naʕimayḏa komtalli
hama mazʕaqla zaḥqa kali qola bi šmayo
hedi mḥalalqa iḏa lu rafawho w mədla rawṭo mine w aṯyoli
w naqqa mḥelali ḥa ebe ʕal ḥaṣi w məlla howat kalbo w naqqa hawino kalbo
ma hawxa yo latyo hawxa qaqwoniṯo həzla qarʕa e
omər ya aḥuno fayəšno kalbo ya səttar məs samno ba mə gnofəq b iḏi
de de de de maṭino li walaye w azzino gab i ḥoṯayḏa
kətwayla ḥoṯo əḏʕowa bi šiḏuṯayḏa
ga kala komdawqo laḥmo bu tanuro ba lo kəḏʕoli w ono lə kqodanno d məǧġanno
hama azzi fayəš koforaxno ruḥi baǧ ǧulayḏa
fohumto wa ḥəlla məlla hn hat abre d ʕammi hat li šittayo hawxa səmla ebux lo
ono ste hama konəḥti ad damʕani me ʕayni komoḥeno raġli bi arʕo
əmmo e e klay ḥzeli mədla rawṭo me ʕal u rafo w mḥelali ʕal ḥaṣi məlla hwi xəd meqəm
omər hama ḥzeli hawino ənsan
w hulali rawṭo məlla izux me d maṭat l gaba mḥila ʕal ḥaṣa w u mede d əbʕat amar gədhuyo
mədli lu rawṭayḏi w aṯino kala yatuto w mḥelilayo ʕal ḥaṣa w məlli hway baġalṯo
ma hawxa yo lo əmmo e
omər fayišo šeṯ əšne baġalṯo gabi komanqanno kefe w ṭaʕne yaqure ʕal ḥaṣa w komʕaḏabna
naqqa u ḥa yawmano məlli ašər gəmġayannola l šəkəl ḥreno″
qayəmno mədli lu rawṭo w mḥeli ʕal ḥaṣa w məlli hway qaqwoniṯo bi gave hawyo hawxa
w naqqa maḥtoli bu rakahano d koḥozat
w maḥatli maye b sefoqo w malḥo b sefoqo w kala mqabəl diḏux
w ḥəlle eba w məlle ma qaqwoniṯo hawxa yo a lo omər ḥəlla ebe w həzla qarʕa kaʔinnu kəmmo e
omər aḥuno annaqqa maḥkelilux i qəṣṣayḏi w xəd məllilux meqəm lo kobaʕno d nofəq u sərrano w nošo šomaʕle
u ḥa d aṯi w ṭləble d šoməʕ i qəṣṣaṯi qṭəʕli qarʕe
laǧan hawxa d i naqqa d maḥkenuxyo bəṯr gqoṭaʕno rišux 
ba annaqla koməllilux di doġriye
omər aḥuno madam hawxa yo w gədqəṭʕat qarʕi kobaʕno d obatli muhla hama ruʕe d saʕaye solaqno lu nigoro d noqaḥno hawa w edi səm u mede d kəbʕat ḥaq diḏux yo omər e ġamo layt isaq lalʕəl hul ruʕe d saʕaye w bəṯr nḥat
omər qayəm saləq ʕal i nigoro w maqəṯlele qallən w naqqa maḥatle i pərtke du ṭayro ʕal i nuro
naqqa ḥzele koḥaḏ̣ər u ṭayro gabe w məlle mə kəbʕat omər kobaʕno d madəʕratli li dyarbakər w rawəx ʕal ḥaṣe w qrele lu abro du šah du ʕaǧam w məllele aḥuno kazzi b xaṭər diḏux
hano me d ḥzele məlle aḥuno madam azzux e kli čike d ono ste mkamanno u sozayḏi
w naqla mədle mofaqle i qaqwoniṯo mu rakah w qṭəʕle qarʕa w məlle ḥur lqulux koqṭəʕli qarʕa
qṭəʕle qarʕa w mḥalqole bu baḥar w məlle de annaqqa izux xəd ḥzelux maḥki
w madam lo qadənno d qoṭannux ono mwaʕadli d ono baḥ ḥaye lo ṭoreno d nofəq u sərrano bi arʕo w hedi mədle u sayfo w mḥele b gawe w mḥalaqle ruḥe bu baḥar
koqoyəm hedi u abro du malko d gziro məlle lu ṭayrayḏe de annaqqa mobeli l marde
w ṭayər u ṭayro w naqqa maḥatle qum i walaye d marde w azze su ḥadodo məllele kaṯino w komtelilux i qəṣṣa du abro du šah du ʕaǧam w maḥkeleleyo
hano ste qayəm məllele omər abri ono u ḥa yawmo kali yatiwo qum u šəbbak bu bayto
ḥzeli ga kaṯi qum u šəbbak me larwal yawno šafərto ġalabe
ono ste ḥəngi šafəlliyo qayəmno nafəqno larwal məlli balki ṣoyadna w kul d komḥalaqno iḏi ela hiya korəḥqo mini
ono ste azzi bəṯra w bəṯra ha harke ha tamho hul d maṭina qum tarʕo d quṣro
naqqa ḥzeli d mṣawro kačke šafər mawxa layt bəṯr me d tlo i yawno me qumi
məllali ya flan ʕbar lawġul aʕmi
qayəmno ʕabərno mbelali li dərto du quṣro ba mə dərto rwəḥto hawir diḏa warde w gulčičakat
w kit bərke b fale di dərto mliṯo maye
ḥzeli mə ḥozeno ḥzeli naqqa d aṯi arbʕi yawne ḥrene
naḥiti šləḥḥe ap postkataṯṯe m aʕlayye w nafiqi arbʕi kačkat šafire w kalən qumayna
w məllali layo i qamayto i rabṯo d kulle əmmo kəbʕat šəqlatli ono aṯto w hani ann arbʕi aḥwoṯe elux w kəbʕat d šəqlat ann arbʕiyani niše l ruḥux w ono ḥoṯo elux be mə komnaqat u amro elux w hat ḥur hat
omər ono ste ḥəlli xətawo d omər u ġalabe ṭaw mu əšmo yo
mṭamaʕli w məlli kobaʕno ann arbʕi məlla brixe elux
w ʕal u ḥalano fayəšno mədde d šabṯo d ʕaṣro yawme čik u šiḏo b lebi w maḥrawli lebi ʕal i rabṯo w məlli lazəm haṯe ste huyo eli
wa əlla ḥzeli aṯyo məllali əmmo ya flan mi qamayto məllilux w hulilux i ḥurriye d ayna d əbʕat minan mnaqat w hat bi rəḏ̣ayḏux mnaqelux hani ann arbʕi w ono mhanelilux appe
w uʕdo ʕal d ṭamiʕat lebi d məlli ono ḥoṯo elux madam hawxa yo laybux howatlan mede de qum annaqqa izux l dukṯo d aṯat mina
w naqqa mədla b iḏi w mofaqlali larwal mu tarʕo w lə ḥzeli ruḥi elo harke bu baytayḏi
bas xd as səkran w mi naqqayo hul uʕdo mə mede d komfaṣanno mu ǧəns das sayfe komkamanne me d koṯe l boli u medawo d nafəq m iḏi komiġayər ʕaql diḏi naqqa ḥreto kočoyakne bi nuro mšaḥanne w loyafne ʕal ḥḏoḏe w mḥalaqne l tamho xəd ḥzelux w mu yawmao w hul adyawma haṯe yo i ṣənʕayḏi w haṯe yo i qəṣṣayḏi
omər qayəm me tamo azze li walaye d dyarbakər w qṣədle i dukano du ḥayoṭo w məlle komamtelilux i qəṣṣa du ḥadodo d marde w yatu w maḥkeleleyo
hawo ste məlle e ḥaq yo annaqqa uʕdo gmaḥkenolux i qəṣṣayḏi
ya aḥuno ono gawənno elo hul šwaʕ əşne lawili naʕime qayəmno məlli gdəzzi lu ḥaǧ
me d azzino lo kəmmat i aṯtayḏi ṭʕənto b naʕimo d tre tloṯo yarḥe wa
annaqa u darbo raḥuqo wa mʕawaqno bu darbawo l mədde d ḥamšaḥṣar əšne
bu axər daḥ ḥamšaḥṣar əšne daʕənno b lalyo lu bayto
ono ste ʕabərno dlo ḥəs lawġul ḥəlli mə ḥoyanno ḥzeli ga kala i aṯtayḏi daməxto bi nvinayḏa w kal kit xort qum ṣadra
ba ʕal aloho l oṯe zaḥme ono lo qadənno zobaṭno aʔ ʔaṣabayḏi hama namardiye lo səmli w dlo suwal w lo ǧuwab mədli lu saydayḏi w mḥeli ʕal qḏole du xort
hama d maḥəsla li aṯtayḏi w mazʕaqla hawar qṭilux u abrayḏi u abrayḏax ya waladi va u abrayḏi qṭilux ḥaru baytux maḥrawlux bayti əmmo u abrayḏi mi šato d azzux hani ḥamšaḥṣar əšne qṭəʕwayli u goman minux məlli be mən ǧarilux
me d ḥzeli d qṭili u abrayḏi edik lo fayəš muḥo b riši
w mu yawmawo hul l adyawma kul d komfaṣanno badle w koṯe u qaṭlo du abrayḏi l boli kodoʕanno moyadno laf falqanək mqaṣqaṣnanne w mḥalaqananne l tamho haṯe yo i qəṣṣayḏi
qayəm daʕər lu bayto l gziro
ga kale u samyayḏan knoṭalli me d aṯino w maḥkelile i qəṣṣa du ḥayoṭo d dyarbakər məlle e ḥaq yo annaqqa ono gmaḥkenolux i qəṣṣayḏi de šmaʕ
omər aḥuno u ḥa yawmo məlli gəzzi lu ḥaǧ w fəʕlan azzino w b dʕarto d daʕirina ono latwayli mede ġer me ḥḏo gamlo rawəxwayno aʕla
omər maṭina l ṭuro ʕeloyo naqqa ḥzeli u ḥawrayḏi mayele l xaṣra
ha bəṯr b šawṭo daʕər omər brazi l aloho hulelan itux ḥzi qayəmno azzi aʕme maḥweleli škafte ga kala mliṯo dahwo məlle brazi haṯe eli w elux l aloho maḥwelelanyo
hedi qayimina mlelan aʕ ʕəsri xurǧe dag gamle w məlle ʕaṣro ṭaʕne elux w ʕaṣro eli
me d ḥzeli u medano u ənsan ste taḥt u ṭamaʕ yo l aloho xləqle məlli ašər ʕammo diḏi əšmo ne w məlle abri ema koxoləṣ aw toyəm u medano kule abri ṭrowe tloṯo ṭaʕne ḥrene elux
w ono məlli hawxa liʔan xort wayno məlli hama d morəx w makre gqoṭanne
w hiye ste me d aḏəʕ u fəkrayḏi məlle abri haka d lo qənʕat pani w korəḥmat u mal di arʕaṯi xwa gdobenux darmono
i naqqa d əbʕat mal gmaḥtat mine b ʕaynux ayko tuyo i xəzna gḥozatla hə mədlux ya abri u marhamano
ono ste me d ḥzeli ga i naqqa d friš mini w aṯi w məlle ḥzeli xəzna mətyaqalli d u darmonawo d huleli šrolo hawxa yo
məlli lakan uʕdo d mǧarabno u darmonano gḥozeno mede məlle e dlo šək
qayəmno mədli lu marhamawo w maḥatli b ʕayni hən mine bi gavayo tle u nuhro me ʕayni w haw ḥzeli qum ruḥi w hedi lu zlamayḏan qləʕle ag gamle w azze
w ono fayəšno komašmašno ʕal u darbo hul d aṯi noše šapiʕi tamo da w malḥaqqalli li ʕmara
w mu yawmawo hul l adyawma komanno maṭino l ḥaq diḏi fayəš mustaḥaq diḏi
qayimo i barṯo du malko məlla e mən yo u mustaḥaqqayḏux omər ba hatu kəḏʕutu
qayimi hedi qṭəʕle qarʕe w mərre hano u mustaḥaqqayḏux
w tə žmira saġ
kətwo šex d ʕarab i ḥḏo šato aṯi maḥal aʕlayye latle marʕa lu sawalaṯṯe
kqoyəm komər la greʕayḏe w kətle šawʕo abne komər nfalu bi barriye komər ḥzawu ayko kit marʕa kayəsto xarǧ du ṭaršayḏan di ʕašərtayḏan
d əzzan maḥtina tamo u ṭaršayḏan halək
hani a greʕe w ann abnayḏe kul ḥa mədlele fərqa aʕme w nafili bi barriye
mi ǧumle u abrayḏe u naʕimo ramazan aġa ṣadəf l ḥeḏər u raha
ḥzele kille kit marʕa bərzayno kayiso xarǧ di mamlaxṯo di ʕašərtaṯṯe
daʕər məlle lu babo omər ya babo ṣadəfno l ḥeḏər u raha i marʕa bərzayno d kit anǧax hawo maswəʕ u ṭaršayḏan lazəm əzzan l tamo
kqoyəm u babo maṭʕən i ʕašərtayḏe w kmalxi w moḥən ʕal u darbo
kmoṭən d əmmina falge d lalyo l ḥeḏər u raha
kmaḥti ak kowan dəṯṯe w kmarfən u ṭarš dəṯṯe bi barriye w lə kḥəšwi ḥšowo l nošo
ṯeni yawmo me ṣafro qayəm u ʕulmo qayimi a greʕe du ali ḥərre l ḥeḏər i walayaṯṯe u ṭarš kəmkase ʕayne du yawmo w ax xaymoṯe w ar rawixe w i qyamto qayimo
aṯən mərralle lu ʕmiro lu ḥakəm di walaye ṭahər bag
mərralle saq li goro w ḥzay mə kit l ḥeḏər i walaye
hano ṭahər bag yasəq w u maǧləsayḏe koḥoyər mə kḥoyər
lo ar rawixe kməbnoyi w lo ax xaymoṯe kməbnoyi w lo u ṭarš u ṭaršaṯṯe kməbne
qrele lu greʕayḏe omər izux zux mərle lu greʕayḏe omər zug su aġa di ʕašərtaṯe ḥzay mən yo w b mən aṯən
w malle bu amro d man aṯət maḥatlux l ḥeḏər i walaye kmarʕət u ṭaršayḏux lə kḥəšwət ḥšowo d nošo omər ʕal ʕayne
kqoyəm hano u greʕo ṭoʕən ruḥe w kəzze
ṭabʕan i kone du šex mbayanto yo azze ʕabər gabayye
salamu ʕalaykum ʕalayku salam yatu
i naqqa d yatu bu darbo mhalaxle ṣahi ṭləble ṭaṣe d maye
kqaymo i barṯo du šex i barṯo du šex kṭəʕno i ṭaṣe dam maye w kmamṭyola lu ḏ̣ayfo hano i naqla d mədle li ṭaṣe ḥəlle biya
ḥəngi d maʕəǧbole lo mbaḥasle b mən maqṣad aṯi su babo di kačke
u babo di kačke mšayele mene məlle rasul d man hat omər ono u rasul d ṭahər bag no u ali aṯino d məstafhamno ayna ʕašərto yo haṯe aṯyo ḏ̣ayfo gabayna
u babo di kačke omər kibux d əmmatle i ʕašərto du babo di ġazale yo
daʕər u greʕo ṭahər bag omər ha omər ya u rabayḏi kətlux ḥaq d qəṭʕət qarʕi liʔannu ono mxalafli u amrayḏux 
lakən u mede d ḥzeli ono hat d howatwo me darbi zəd meni gəmxalfatwo u amro
mə ḥzelux omər maṭino l gabayye baṭənno bu darbo w ṭləbli ṭaṣe d maye
kito zʕurto mamṭelali ṭaṣe d maye
haka i zʕurtayo barṯo yo wallahi haṯe xarǧ diḏux yo
w haka ṭləbto yo aw gawərto yo bikun ino lazəm d oxanno u ǧazayḏi aw d msamḥatli ʕomər baytux
hano ṭahər bag ḥəngi d mdəḥle bi kačke məlle u babayḏa man yo
məlle u babayḏa məlleli məlle ono u babo di ġazale no lo məlleli mən šəkəl no
hal kətle abne latle abne lo koḏaʕno
omər dʕar l gabe malle ṭahər bag w u maǧləsayḏe kdoʕallux li ʕrayto ramḥəl falge d yawmo l gabayna
krəḥmi d oṯət falge d yawmo l gabayna li ʕrayto omər ʕal aʕ ʕayne
hano u rasul d ṭahər bag daʕər su babo di ġazale məllele ya u šexayḏi ṭahər bag kəmšayəl b kef diḏux komər hat w ar rabe di mamlaxtayḏux ramḥəl falge d yawmo maʕəzmu hatu ʕal i ʕrayto gabayna
w kobaʕno d lo yaʕni d lo ṭorət u amal diḏe əzze bam maye hano u babo di kačke omər ʕal aʕ ʕayne
kqoyəm ṯeni yawmo kṭoʕən ruḥe huwe w qəsəm mar rabe di ʕašərtayḏe
koṯən li gabe kmaʕrən w kməḏʕi ḥḏoḏe w kməfṣoḥi w krəḥmi ḥḏoḏe w kmafiti u waxt dəṯṯe w kṭəʕni ruḥayye w kəzzehən
ṯeni yawmo u babo di ġazale kəmšayəʕ qaṣəd kmaʕzəm huwe w ar rabe di mamlaxtayḏe kulle
hano ṭahər bag ġame d əzze l gabe d ḥoze i kačke yo
walḥaṣəl kqoyəm kəzze l gabe
i naqqa d kəzze kḥoze i kačke w fəʕlan šafərto yo zəd mu mede d məllele lu rasul diḏe
yatiwi axəlle w štalle w bṣiṭi w qayimi w daʕiri lu baytaṯṯe
bəṯr b yawmo b tre kəmšayaʕle ḥa sowo mu qəbal diḏe kəmšayəl i kačkaṯe d kətyo gabux iḏa kan barṯo yo kəbʕina bu amro d aloho bəṯr diḏux d obatla l ṭahər bag lu ʕmirayḏan
iḏa kan d ṭləbto yo aw gawərto yo huyo ḥalal ʕal u morayḏa w aḥna aḥunone na
hano azzeyo zlam kaməl yo ǧġil ʕam u babo di ġazale
u babo di kačke omər barṯi barṯo yo w ono ṭabʕan lə kmətyaqanno d ḥozeno ḥa ṭaw me ṭahər bag ahla w sahla
lakən u ṭaʕnayḏi čike yaquro yo iḏa kan d qodər d qoyəm taḥte
omər qaḏ̣iye di ṭalibe ftaḥ femux w ṭlab
ʕmiro yo annaqqa lə komʔaṯər mede aʕle
walḥaṣəl lə kmərxinala kṭəlbi komalle məqqa d ṭəlbat ṭlab i ḥurriyayḏux b iḏux yo
kowe naṣib kmaḥət i nišaniyayḏe aʕla w kfayšo
e ṭabʕan aʕ ʕarab di barriye yarḥo tre lazəm mġayri i dukṯaṯṯe yaʕni ktoyəm i marʕa d kətne biya
tayimo fəʕlan i marʕaṯṯe qayəm w mšayaʕle xabro l ṭahər bag məlle ono annaqqa u ṭarš diḏi hawi b ḥaǧe l marʕa w i marʕa harke naqiṣo qamno gdoʕanno l dukṯi
ṭabʕan i kačke aʕmi yo kobaʕno d səmḥatli d mobannola hul d mḥaḏ̣rinala mšayʕatli xabro i kalayḏux mawǧud yo
omər i barṯo i barṯayḏux yo w aloho aʕmux hul d kətyo gabux diḏux yo ono i ṣaʕa d hat d mamrat ono mawǧud no bi xədmayḏux
hani kṭəʕni ruḥayye w kṭoləb xaṭər mu ḥaṯno gdoʕər l dukṯe
bəṯr d kmarkəzi ruḥayye i barṯo kṭəʕno i dgušto dam maye w kəzza li ʕayno d mamṭyola dgušto d maye
kit ġayr ʕašərto ġayr šex huwe w u babo di kačke dəžmən mab babaṯṯe maǧ ǧəddaṯe w ġalabe gawre qṭəlle m ḥḏoḏe
u yawmawo ṣadifi l ḥeḏər i ʕaynayo w nafiqi lu ṣaydo huwe w kmo ma greʕayḏe
kloqe bi zʕurtaṯe i naqqa d kloqe bi zʕurto kroḥamla ġalabe ġalabe
kmalla ya barṯo iḏa kan ksəmḥət d obatli ṭaṣe d maye mi dguštayḏax
kəmmole ʕal aʕ ʕayne kqaymo kməfqo i ṭaṣe d qarʕa w kməlyola maye w koboleyo
hano i naqla d košote am maye kḥoyər bi kačke kməsḥər bu šufrayḏa
məllela ya ḥoṯo kobaʕno oḏaʕno i barṯo d man hat əmmo i barṯo du babo di ġazale no
e kmalla alo maṣṭər aʕlax izəx alo howe aʕməx
i kačke kəzza w hənnək kmabərmi u darbaṯṯe
komər la greʕayḏe komər gəzzi ṭolabno i kačke
kəmmile ya sidi ya u rabayḏan aḥna w an nošani nayar na dəžmən w qṭilan gawre m ḥḏoḏe lə kməbnoyi
lo aḥna ab babayḏan aǧ ǧəddayḏan uʕdo aydarbo
omər gdašno ʕal u admawo kule w howe ḥaram aʕli niše ġayr mi zʕurtaṯe gəzzi ṭolabnola
kqaymo i kačke kəṯyo lu bayto w hənnək me gabo ḥreno koṯən ṭəb ṭarab kmoṭən qm i kone du babayḏa
hano u babayḏa i naqla d ḥzele u dəžmənayḏe aṯi l gabe qayimi lziqi bas səsyaṯṯe kul tre tloṯo greʕe gzəbṭi ḥa səsyo
ahla w sahla tfaḏ̣ḏ̣alu aydarbo hatu koqaymi qumayye b ʕəzze w karamiye mede lə kmitawmər
yatiwi bdalle bi ǧġaliye
məllele kiriv omər mən yo omər u mede d hawi baynoṯayna hul uʕdo kule dəšli w aṯino gabux
bas kobaʕno u maṯyano diḏi d lo ṭoratle xalyo
məllele ahla w sahla bas omər i zʕurtayo diḏux
w d luyo gawərto bas iḏa kan gawərto yo huyo hanniye ʕal u morayḏa
lakən d luyo gawərto kobaʕno d lo mfaḏ̣lət nošo aʕli
w aḥna abne di barriye na d ḥḏoḏe na
w aḥna me d hawina a trayna b ḥaṣe d ḥḏoḏe layt quwe bi arʕo d qədro d qodər aʕlayna w ḥzay mə d ṭəlbət u ḥa b šawʕo
hano u babo di kačke qanəʕ ǧġili w huwwe w šqəlle ʕam ḥḏoḏe ġalabe
məlle i kačkayḏi ṭləbto yo l flan ʕmiro ṭləbto yo w čike ṣaʕbo yo mərle ṣaʕbo lo ṣaʕbo ḥzay b ayna ṭariqa d kəbʕət ono aʕmux
qrele lann abnayḏe w qayəm hano qore lann abnayḏe kʕorəḏ̣ aʕlayye i qaḏ̣iye ann əšto abne rabe kəmwafqi
ramazan aġa u naʕimo d kulle kəlle yatiwo bi squfto
məllele omər babo omər ha omər babo kibux mšaylət mi ġazale iḏa kan kəmwafqo ʕal u medano
hano kəmhawər aʕle komər bu uǧudayḏi w d aḥunonux d rab menux hat latlux ḥaq d məǧġolat
u abro naʕimo kmadʕər aʕle komər ya baba ḥoṯi ṭləbto yo l ṭahər bag i naqqa d ṭahər bag d moyəṯ ḥoṯi kowe d šəqlo ġayr mene
hul d kətyo ṭahər bag mawǧud baḥ ḥaye hoṯi lo kowe d šəqlo ġayr mene abadan
w u ṭalobo d ḥoṯi u dəžmənayḏan lo l xaṭər d ḥoṯi d oṯe mṣaləḥ aʕmayna
iḏa kan gawro yo kobəʕ d mṣaləḥ aʕmayna lo bi ṭariqa d ḥoṯi ṭr oṯe mṣaləḥ aʕmayna
ḥoṯi ṭləbto yo l ḥa lo kowe d məṭlobo lu ḥreno
hano u babo kʕoyaqle mene aydarbo bu uǧudayḏe bu uǧud dann əšto aḥunone rabe məǧġəl ax xabrani
kəmḥawər aʕle komər mə d kəbʕat səm
ono hul d kətno baḥ ḥaye w ruḥo b ṣadri ḥa d rišux babo ḥoṯi lo kuyo əlla l ṭahər bag
bəṯr me d mayəṯno kibux d məstaʕmlat i ḥurriyayḏux
w ʕam haṯe kula kibux mšaylat me ḥoṯi
d hiya howela rəḏ̣a w xaṭər layt ġamo komər mšayelu mi kačke
kəzzən mšayli mi kačke kəmmo ono bu amro d aḥuni u naʕimo aḥuni ramazan aġa mə d obəʕ hawo ktowe
hano kqore l hən sowe komər zoxu marule zoxu maqneʕule b xalayəʕ maqneʕule b mede b ʕaṭaya b masayəl mani
kəzzən kməǧġoli aʕme ġalabe bavo ayna ḥḏo d kəbʕət kṭəlbinalux gmagurinalux meqəm me aḥunonux mən d əbʕət aḥna bi xədmayḏux
w ṭray be d u admano d biz baynoṯayna d mətle bi səbbaṯe
w hawo zlam bažari ṭahər bag di walaye w aḥna di barriye d ḥḏoḏe
məqqa d kosaymi komər haṯi kula lə kməlyo mede ḥoṯi ṭləbto yo w u zlamano kətwayle bəlḥaǧe d mṣaləḥ aʕmayna ṭr oṯewo mṣalaḥwo lo bi səbbaṯe
oṯe doyəš ʕal u namusayḏan d obinale i barṯayḏan w mṣaləḥ aʕmayna haṯe lo kuyo bi arʕo
w ono hul d kətno baḥ ḥaye ḥoṯi l ṭahər bag yo
bəṯr me d mayəṯno kəpxu qəṭlutəlli maydutəlla
məqqa d kosaymi mene d qədri maqənʕile abadan
kobe u babo amro bu qṭolayḏe komər qṭalule w mudu li kačke
e ʕal aʕ ʕayne madam babi kobe amro bu qaṭlayḏi
krowəx ʕal i səstayḏe kmoyəd li rəmḥayḏe b iḏe w kmalla ġazale təx bəṯri
w kəmhaləx mḥaləq u sayfayḏi b qḏole w kəzze l məṭəq ʕeloyo w kyotu tamo
i ḥoṯo kəmmole ramazan aġa aḥuno harke qariwe na ġalabe w i ʕašərto d babi w du zlamano ġalabe yo hat bəlḥuḏe hat lo kqədrat
məllela hat kozayʕət ʕal aḥunəx howe ʕaybo aʕli bu əzən d aloho d loweno nuro w nofaqno baynoṯayye
w ʕaybo yo aʕli d mahzamno l dukṯo raḥəqto d əmmi mahzamle i ḥoṯo haṯe lə ksamnola harke gyotawno w yatu tamo
hano mšayaʕlele ʕaṣro greʕe d maziʕile
u ḥa d aṯi mʕagele w madʕalle
w aṯən ʕəsri w madəʕrile w aṯən ḥamši w madəʕrile w aṯən mo w madəʕrile
w məqqa d kəmšayəʕ l riše w komkarsaḥḥe w komadʕarre
haṯe i ḥoṯo ḥəlla i masale ġalabe ṣaʕbo yo
məlla aḥuno gdəmmallux mede d kətyo xarǧ di qaʕədayḏan daʕ ʕarab kəbʕono d lo ḥayrat bu quṣurayḏi
məllela mə kəbʕat əmmo kəbʕono d səmḥatli d kəṯwono maktub l ṭahər bag d oṯelux nažda musaʕade
hat bəlḥuḏux lo kqədrat d qaymət qm u ṭaʕnano
məllela ʕaybo yo aʕli ramazan aġa ramazan baḥ ḥaye w d ṭoləb musaʕade mu nuxroyo di ḥoṯo lə kmaliqo
lakən madam hat rḥəmlax məstaʕməl i ḥurriyayḏux
kqaymo kətwole maktub l ṭahər bag maktub kmabxe
kobo b ide du greʕo kəmmo ḥalan izux lu raha lo kowe d yətwət gdubatleyo b iḏe d ṭahər bag
kəṯwole kmaḥkyole i qaḏ̣iye ḥarfiyan mi saʕa qamayto hul li saʕa ḥarayto
hano u greʕo kmoyəd u maktub w yallah kmoḥe ʕal u darbo
ṯeni yawmo ṣafro koṯele ḥamməšmo rawixe l ramazan aġa w knoḥət baynoṯayye
kəmqatli w ktowarre kowe ʕaṣriye
huwe kdoʕər li konayḏe si ḥoṯo mḥayarre u babo w u nuxroyo di ḥoṯo
hano u greʕo di kačke maṭi lu raha maṭi lu raha kəmšayəl ʕal u bayto du ali ayko yo
madəllalle bayto rabo yo azze u maktub b iḏe
u aḥuno du ali du nuxroyayḏa d ṭahər bag zaynal bag kəmmile ṭahər bag latyo bu bayto
ḥzele u greʕo di barṯo koḏaʕe
omər qrawu lu zlamawo qrelalle mə kibux hulele u maktub
mədle u maktub kqore kḥoze hn ṭahər bag latyo bu bayto
ṭahər bag nafəq huwe w i ʕašərtayḏe su kiriv diḏe kəmṭahər u abro b sefe kile zaynal bag u aḥunayḏe u naʕime yatiwo ʕal u kursi
qoyəm kmarfe dalolo bi walaye ma tmonaḥṣar hul lann əšti məqqaṣ d kit xortin w gawre lazəm d miḥaḏ̣ri mḥaḏ̣ri ruḥayye
hano kmarwaxle rawixe w kəzzeyo
haṯe i ġazale ʕam u aḥuno yo lo kəḏʕo mə saymo
knəfqo l qamuṯayye kḥayro kaṯən zaynal bag xort abre d tmonaḥṣar əšne yo kile u greʕayḏa aʕme
məllale ḥayf w ġabən aʕlux d əzzux l xaṭər di aġatiye
aḥunux kyotu bu kef w bu ṣafayḏe w hat oṯət mdafʕat ʕal u namusayḏe ḏ̣iʕan diḏux
məllela taxər u namusayḏan ḥa yo w bu əzən d aloho gədṭoreno d howən hən fərri hən fəlliti
w naḥət baynoṯayye ġašimo ar rawixe d aʕme ġašime
l azze tarte saʕat bi ḥolo hən mərre kətwa hən mərre latwa
hežnu naḥət ramazan aġa naqqa ḥreto lu maydan
daʕiro kṯula maktub ḥreno l ṭahər bag maḥkela at tarte qəṣṣat w ʕal u maṯyo du aḥunayḏe w hula b iḏe du ʕabidayḏa məlla ayko d kətyo gədḥozatle
kqoyəm hano koṯe lu raha kəmšayəl tamo ayko yo ṭahər bag
madəllalle ayko yo kəzze waṣəl l gabe
hani kmaḥatte i ṣufro yatiwi gdəxli
ṭahər bag ḥəlle kaṯi u greʕo di nuxrayto məlle qrawu lu zlamawo ṭr oṯe hulele u maktub qrele u maktub kḥoyər mə kḥoyər i qyamto qayimo
qayəm u kiriv diḏe omər mə kit omər lo məǧġolat aʕmi
hulele u maktub w rawəx hano ṭahər bag nafəq
hano u kiriv diḏe ḥəlle bu maktub i qyamto qayimo i nuxrayto du kirivayḏe azza
- kətle brazi kačalok qrele omər ḥur brazi kəlle u kirivayḏan ṭahər bag kazze
hat uʕdo gqəṭʕət l qamuṯe ḥa muryo aloho uno kəlli aṯoyo bəṯrayxu
d oṯeno d ḥozeno bu maydan žġer menux d əḏʕət ruḥux gqoṭannux
hul d kəttat baḥ ḥaye lə kṭorat d noḥət noše lu maydan hat bəlḥuḏux d oḏaʕno m aḥuni hat uno kəlli aṯoyo bəṯrayxu
komər hano ṭahər bag mḥele ʕal qarʕe das səsyayḏe huwe w ar rawixayḏe kibe tre alfo rawixe aʕme
w kəlle u kirivayḏe w hano u kirivayḏe me laxalf kmaṭʕən ar rawixayḏe w aṯi ʕal i ʕašərto du zlamawo
kmanhəb kqoṭəl w kmoqəḏ w aṯoyo bu darbo
w hano ṭahər bag malḥaqle
nafiqo i ġazale l qamuṯayye ḥayro kaṯi ṭahər bag
nafiqo mhalhela əmmo hat bu kef w bu ṣafayḏux w zaynal bag howe qurbanux lu namusayḏux
məlle zaybal bag w u aḥuno d zaynal bag w i ʕašərto d zaynal bag kula qurbono d raġləx w fida d ramazan aġa yo mtaxar me qumi
i kačke mtaxarla w u kačalok nafəq l qamuṯe omər kiriv nafənno b baxtux klay hama tarte daqayəq d ono minaganno mi ḥolo
elo gdoṯe u zolumawo d ʕammi w mwaʕadle aloho d ḥoze ḥa zlam aʕmi gqoṭeli
ba ṭaw med qoṭəʕ qoṭəʕ qarʕi ʕammi w foyəš bi ḥaṣra d qṭileli huwe məqṭanno b iḏe dad dəžmən kayəs yo
hat itaw čike məṯnəḥ ono ruʕe d saʕa gḥozat šuġli bəṯr kəlle u maydan qumux
komər hano u kačalok naḥət baynoṯayye w madʕalle ramazan aġa
ramazan aġa raḥme w ḥnono wa
hano naḥət baynoṯayye xəd malaxo mi šmayo i ḏ̣arbayḏe kdore ḥamši gawre
bu maṯyo du ʕammayḏe kḥoyər kəlle hiye lḥuḏe bu maṯyo du ʕammayḏe kḥoyər ga kale u braziyayḏe bəlḥuḏe
kəllən ar rawixe kulle yatiwe aṯi laf ele
ḥəlle ga kəlle aṯile rawixo msaʕadle
grəšle u sayfayḏe w azze hǧəmle ʕal u ʕammo d ruḥe
u ʕammo ḥəlle gqoṭele omər ḥaru bayto ono no lo qəṭlatli ʕammux no
naḥət nšəqle u braziyayḏe
w nafili baynoṯayye
ramazan aġa riše mkasyo
qoyəm kmosək u šexawo kqoṭele w koṯe
khoǧəm l riše du babo w dann aḥunone kobəʕ d qoṭelən ṭahər bag lo kmaqbəl
i ʕašərto du šexawo kmaqəblo ramazan aġa ʕal rišayye ʕal riše d ruḥayye aġa
w kmoyəd ġazale kəmbaraxla ʕal ṭahər bag
w tə žmira saġ zuhoerer tə saġtər
ḥa yawmo naḥənno lu ṣalo rabo bu utel parkutel d koʕowadno
ḥzeli naǧib ḥankaš b tane yatiwo
azzino l gabe məllile əstaz šaməʕno gəzzux l brazil omər eh
omanno kito amane kobaʕno d mšadanno aʕmux hadiye mumkən məblatla aʕmux l tamo
omər mən hadiye yo omanno masale yo gməblatla aʕmux
l man yo omanno labəd tamo kəḏʕat noše səryoye aw mardiniye kətlux
gdoṯən l gabux aw ṣədfe gḥozatte kətyo gdəmmatte haṯe hadiye mətyoli mu baladaṯxu laǧanayxu
omər amar ḥozina mən yo
omanno ṭabʕan ann əšmone daq qəryawoṯayḏan tamo hat lo kəḏʕatte aw kṭoʕatte
laǧan hawxa gdəmmina əšmone d arbaʕ qəryawoṯe me ləbnan harke ḥatta d lo ṭoʕatte d əḏʕat omər amar
omanno aṯi ḥa yawmo zlam me baʕlbak gdoṯe l zaḥle
šapəʕ ʕal rəyaq w maṭi lu hədam d furzəl
ḥzele kit ḥa me furzəl bu karmo košoġəl zlam sowo w hano mašhur yo bi baṣaṭayḏe ġalabe baṣiṭ u zlamano
oḏaʕwayle meqəm
mətfakalle u baʕlbaki omər ašər gəzzino l gabano šawṭo gam gməṯnaḥno gdoxanno ʕənwe w ham gsaymina əšmo d ḥanake aʕle
azze maṭi l hədam diḏe məllele ḥaulux alo ʕammo w mḥalaqle ruḥe li arʕo
u furzli ḥzele rahəṭ laf ele mən ǧarilux mə ḥawal diḏux yo
omər ʕammo ḥzeli uʕdo šuġlo bu darbo mede ʕuǧbo mʕaǧabno ġalabe w ḥəngi d mətfakalli bu medano d ḥzeli kayu riši maṭino l gabux w ḥzi aydarbo hawino
u furzli omər ʕaǧab mən ḥzelux mən hawi
omər ḥzeli kito ḥa me turbul kodowər ʕal tawro w tərto
qarʕe du tawro laqəddam w i duve di tərto laxalf w kale kodowər
kale u furzli kale maṣəṯle omər ḥaru baytux hano mə duglo yo m ayko mtelux i duglaṯe
imele omər haymən w b mšiḥo w mo imanat imele ḥatta d mṣadəq
u furzli omər ašər ṣaʕbo yo lo komətyaqanno walakən d oṯat aʕmi gəzzan gab u qašo
kale u qašo yatiwo bi žnayne gəzzan maḥkileyo šrolo gmətyaqən minux u xabrano
omər ahla w sahla gəzzano yalla
qayimi a tre azzehən gab u qašo kale yatiwo bi žnayne
w kale u muxtar di mḥalle taḥtayto ste yatiwo gab u qašo
əmmi šlomo aʕlayxu ahla w sahla u qašo omər xer yo
omər ašər abuna kaṯina l gabux ha u baʕlbakiyano ǧġil štaġaliye lo komiṣadqo abadan
aṯina l gabux ḥozina šrolo gnofəl b ʕaql diḏux
w bi ṣədfe kale u muxtar di mḥalle taḥtayto yatiwo gab u qašo
u qašo omər de ameru ḥozina mən yo
u furzli məllele lu baʕlbaki omər de aḥkiya lu qašo
u baʕlbaki omər hama aḥkiya hat
omər warux aydarbo kəmmatli aḥkiya hat qana d maḥkena w d əmmili kəmdaglat
lo hat aḥkiya w ṭr əmmi hat kəmdaglat ono lo kəmdaganno
u baʕlbaki omər ṭayyəb bavo gmaḥkena ono
ǧġil u baʕlbaki hawxa məlle omər ḥzeli ḥa kodowər ʕal tawro w tərto qarʕe du tawro laqəddam w i duve di tərto laxalf w kale kodowər
qašo konofəl b ʕaql diḏux aw lo
u qašo kali hano ste me furzəl yo baṣiṭ yo u qašo ste mətfakalle iḏa d omər lo balki šrolo yo w d omər e stene disa lo fhəmle mede əlawfaq omər yəmkən
u furzli omər aydarbo kəmmat yəmkən qašo
e omər baʕ yəmkən kale komər w koyome yəmkən howe šrolo
qḥir u furzli omər madam kəmmat hawxa qašo uʕdo lawi mede
kalux u muxtar ste harke gabux kḥəšwina hat u tawro w u muxtar i tərto w kale hiye daworo ṭro maṣər w dowər ḥozina b šrolo ktowe
u qašo šaməʕ hawxa zayəʕ griš laxalf omər bavo ono qašo no u šuġlano lo koḏaʕne w kal kito muxtar ḥreno zoxu l gabe
qaniʕi əmmi bavo gəzzan gab u muxtar ḥreno
maxlaṣle ruḥe lu qašo hawxa bu xabrano
qayimi azzehən gab u muxtar di mḥalle ʕelayto ḥzalle u muxtar bu bayto
u muxtar omər xer išalla mən hawi u furzli omər ašər muxtar u baʕlbakiyano aṯi uʕdo w ǧġil štaġaliye yaʕni lo konəflo bu ʕaql
aṯina gab u qašo u qašo stene lo mṣadaqle w lo mankarle w bi taliye grəšle ruḥe omər latyo šuġli ono qašo no
kit muxtar ḥreno hano šuġle dam maxatir yo izoxu kulxu l gabe kaṯina sidux
ha u muxtar omər de aḥkewu ḥozina mən kit
disa u furzli məllele lu baʕlbaki omər məǧġal i qəṣṣayḏux u baʕlbaki omər hama amera hat
u furzli omər warux aydarbo kəmmatli hawxa ono d omanno gdəmmi kəmdaglat w ono lo kəmdaganno
hat amera w ṭr əmmi elux kəmdaglat u baʕlbaki omər ṭayyəb
ǧġil u baʕlbaki xd i masale qamayto
u muxtar fhəmle i masale omər ṭayyəb uʕdo l mən aṯutu l gabi
u baʕlbaki omər ašər aṯina l gabux liʔanno u qašo omər ono qašo no laybi maxlaṣno i masalaṯe aʕmayxu əlawfaq kit muxtar ḥreno w kit u muxtar ste ḥaḏ̣iro harke
zoxu l gabawo w hənne gədəmṣafən i masalaṯxu aṯina l gabux
u muxtar omər demak aṯutu kəbʕutu dawrutu
u baʕlbaki omər e ṭabʕan liʔanno hawxa kobəʕ u zlamayḏux u furzli
e omər ahla w sahla qrele lu abro omər tawu u niro
azze u abro du muxtar rabo mtele u niro
bi qamayto maḥatte ʕal qḏole du muxtar qamoyo məllele omər hat tawro w gmotinalux uʕdo i tərto
w u muxtar ḥreno azze mahzamle ʕala bana hiye latyo tərto
azze d mšadər hiye bəṯr i aṯto du muxtar qamoyo ḥatt d əṯyo dawro ʕam u gawro
w fayəš u niro ʕal kaṯpe du muxtar ḥḏo mayle ʕal qḏole w i mayle ḥreto stene ṣədle b iḏe
w hani a tre nafiqi ṭralle bu ḥalawo
u muxtar kali šawṭo w u niro b iḏe
taʕəb w konoṭər d oṯən w l aṯi nošo laf ele
bəṯr qrele lu baʕlbaki w baʕlbaki l aṯi
aṯi u muxtar ḥreno omər qay koqorat
omər maṣərxulli w azzoxu lo daʕirutu w taʕibi iḏoṯi bu ṭʕono du niro
u muxtar omər ṭayyəb u baytaṯxu raḥuqo yo
w u baʕlbaki məlle hawo d me rəyaq dowarwa b tawro w tərto hat tawro w kazze mote i tərto i ḥurmayḏux tərto yo
hə ono lanno tərto b tre tawre lo kowe d dowər hiye gdowər b tawro w tərto hat u tawro hat w kazze mote i aṯtayḏux stene
me d šaməʕ hawxa qḥir aḏəʕ anno i masale gaḥxo yo fayəš kotowər aq qayse du niro hul d maxlaṣle ruḥe w u baʕlbaki azze w lo daʕər
w bu šəklano xaliṣo i qəṣṣayḏan
naǧib ḥankas šaməʕla šaməʕla omər i qəṣṣayḏux ġalabe šafərto yo w hadiye mənasəb yo gmobanna l brazil
kətwa ḥa ḥasan ḥalime əšme i šatayo bu ḥabs bi qaməšlo
ḥa yawmo mšayelan əmmina məǧġelan hat ḥzelux ləbnan w a dkoṯanək me meqəm aydarbo ne maʕəǧbilux aw lo
omər ašər naqla azzino aqdam b ʕəsri ḥamməš w ʕəsri əšne azzino l bayrut
bi qamayto azzino l ḥama šoqalwayno bḏ̣aʕa kurkat ʕabayat masayəl hawxa bəṯr me d šqili i bḏ̣aʕayḏi kula me ḥama azzino məšwar l bayrut šam hawa yaʕni
fayəšwa aʕmi məqdar d ḥamši waroqe kallat bas
azzino u ḥa yawmo kali košoqanno mede mu šuqo mofaqli ak kallat
kito tre lo kəmmat naṣṣabin aw ḥaramiye maḥatte ʕayno aʕli ḥzalle d kito kallat aʕmi w ono zlam nuxroyo tamo
bəṯr me d maxlaṣli šuġli w mhalaxli maṭili ḥa bu darbo mhalaxle b qamuṯi w nafəl mine dozdan dak kallatayḏe bi arʕo w hiye azze šapəʕ
ono ste mədli lu dozdan dak kallat ḥzeli kale malyo
maḥatli b kisti mətfakalli ənno l aloho huleli
bəṯr tre xabre ḥozeno ḥa aṯi maṭili məlleli omər ḥzeli u dozdanawo d nafəl w mədlux
lazəm d obatli falga di ḥəṣṣa d kito ebe
w iḏa d l obatli lo kmaqbanno gdobeno xabro aʕlux
omər məllile daxil diḏux l obat xabro l noše w ahla w sahla tux hat fəlġinale ono w hat
qayimina mhalaxlan d əzzano l dukṯo d lowe noše ḥatta d fəlġina u mede d ḥzelan
mhalaxlan məšwar ḥozina daʕər u moro du dozdan hawo d nafəl mine u dozdan məlleli omər bi heviye ksamno minux gəmšayannux suʔal mən yo
omər nafəl u dozdanayḏi koḏaʕno latwa noše bu gomanayḏi ḥa xoṯux wa aw hat wayt bəṯri mhalaxwa
iḏa d ḥzelux b raǧa kosamno minux zlam faqiro no
w aṯili maṯe tlaṯmo dolarat me amerika man nošayḏi w aṯino d mṣarafnanne heš lo mṣarfili w nafəl u dozdan m iḏe w msakri
bi heviye iḏa d ḥzallux d obatli u dozdanayḏi
hano ḥasan imele omər ono lə ḥzeli dozdan w lo mede
w azze mhalaxle bu darbo ḥasan
hano fayəš mġammo daʕər laxalf yaʕni kkorəx ʕal u dozdanayḏe
bəṯr me d hanək d mhalaxxe məšwar ḥasan w u ḥawrayḏe u ḥreno yaʕni aš šorike koqoyəm doʕər hano naqla ḥreto aʕlayye w komarre komər daxil dəṯxu iḏa d ḥzalxu u dozdanayḏi ono zlam faqiro w kobaʕno d obutulli u dozdanayḏi
u mede d əbʕutu baxšiš ste gdobenanxu mine
ḥasan disa imele omər abadan lə ḥzelan lo eli w lo lu ḥawrayḏi lə ḥzelan u mede d kəmmat
disa kali hano w daʕər w hənne mhalaxxe komalizi azzehən məšwar bəṯr u ḥawrayḏe məllele omər ḥasan lazəm šəqlina ḥanṭur aw səyyara marke w d əzzano l dukṯo raḥəqto ḥatta d fəlġinanne
koqaymi yəsqi l səyyara w mhalaxxe azzehən li mḥalle fərnəššəbbak tamo kalən ḥatta d nəḥti w fəlġi ak kallawataṯṯe
hənne hawxa wa əlla u zlam more du dozdan b qamuṯayye kalyo huwe stene lo kəmmat meqəm mənne sbiqile b səyyara ḥreto
naḥət tamo məlle omər ašər haw komarfenanxu ya gədyomutulli w ya gdobutu u dozdanayḏi
meqəm bu darbo u ḥawro du ḥarami məllele l ḥasan omər ḥasan mədlux u dozdanayḏi w hawli diḏux ṭrowe aʕmi
lo ṭrowe u dozdanano aʕmux d ḥzelux w hawli diḏux ḥatta d l əmmi balki d oṯe noše mfatašlux aw hano maške d əmmi qay yo kit tre dozdane aʕmux
hawli diḏux ṭrowe aʕmi w hawo u ḥreno ṭrowe aʕmux yəmkən hano oṯe bi taliye mdaʕe aʕli ḥatta d yomeno w ṭro mfatšili stene layt mede gabi
koqoyəm ḥasan obele u dozdanayḏe w kfoyəš hawo d ḥzele b kiste d ḥasan
me d maṭəlle hano more du dozdan naqla ḥreto ṣədle b kaṯpe du ḥawro d ḥasan məlle ya gədyomatli w ya lə kmaqbanno gmaqəmno daʕwa aʕlux
elux mbelux u dozdanayḏi w alxu ḥzalxu
hano məlle omər bavo gədyomeno ḥatta d faykat u bala diḏux minan aḥna lə ḥzelan mede
gyomeno ayko d əbʕat gəzzano gyomina
qoyəm more du dozdan məlle omər tux kito harke ǧaməʕ qariwo
zano lu ǧaməʕ imi innu hat lə ḥzelux ḥatta d mətyaqanno
hano mwafaqle aʕme məlle zano mədle l druʕe w mhalaxxe w ḥasan fayəš tamo
məllele l ḥasan omər ḥasan kli harke uʕdo gəzzino lu ǧaməʕ gədyomeno w gdoṯeno ḥasan omər izux
kqaymi əzzehən a tre kul tre xabre aw kul tarte gavat komadʕər foṯe hano u ḥarami koḥoyər b ḥasan komalle ḥasan ḥasan daxil diḏux l əzzux w ṭoratli bəṯr ke lo koḏaʕno d oṯeno
lo lo izux lo zayʕat ono kali harke hul d dəʕrat
mhalaxxe tarte gavat ḥrene disa madʕalle foṯe hano w qrele l ḥasan komalle ḥasan daxil diḏux l əzzux w ṭoratli kli uʕdo gdoṯeno
ḥasan omər lo zayʕat izux lə kromašno marke hul d oṯat
qayimi azzehən a tre mhalaxxe məšwar hul d maṭən l šarəʕ w mhalaxxe bu šarəʕ w mahzamme azzehən
ḥasan ste mətfakalle məlle omər annaqla ono mən l aloho šqile mine d koleno hul d oṯe hawo foləġ ak kallat aʕmi
ono stene gəzzino harke da bu šarəʕano gtoleno ruḥi w xalaṣ gtowən ak kallat kulle eli
ono ḥzalli w eli konəfli qay gdobeno šarake l ḥreno
ḥasan ste koqoyəm borəm ʕal šarəʕ me tamo w yalla korohəṭ
korohəṭ rahoṭo masafe yəmkən falge d saʕa rahṭo
bu gomanayḏe xalaṣ maxlaṣle ak kallat w azzeyo
barəm ʕal anəške d binaye tamo ʕutma w ftəḥle u dozdan ḥatta d ḥoze məqa kito kallawat bu dozdanayḏe
ḥzele ki u dozdan kale malyo kule kaweġəd xalye w layt ġer me tarte waroqe w falge w bas bu dozdan
hano žnu maḥəsle ʕal ruḥe d ənnu ḥila hawi aʕle w hanək a tre ḥaramiye šorike ne
w u dozdanayḏe hiye d kətwa ḥamši waroqe eba fayəš ʕam hawo azzehən
daʕər laxalf ḥasan fayəš korohəṭ xd u daywono bu šarəʕ̣
rahəṭ i masafayo kula ḥatta d oḏəʕ ayko da azze u ḥawrayḏe w payna anəške da azzehən d ḥozele w d mdaʕe aw šoqəl u dozdanayḏe mine
lakən hanək ḥaramiye wayne azzehən w tlən haw kqodər d oḏəʕ ayko ne
fayəš u ʕulmo koḥəšwile daywono koqorəlle mən ǧarilux mə ḥawal diḏux yo w hiye korohəṭ w komər mšalaḥḥalli laḥ ḥaramiye
kəzze bu rišano w kodoʕər pano w lo koḥoze noše aw lo koḏəʕ zlam nuxroyo m ayko koḏəʕ ayna šarəʕ w ayna ǧaməʕ yo w ayko dukṯo
fayəš məskeno hawxa dlo kallat fayəš daʕər aṯi lu bərǧ məs soyəm m ayko gdoxəl m ayko gšote w m ayko gəzze w maḥət maṣarəf du darbo
ǧbir at tarte waroqanək d fayiši bu dozdan d u ḥawrayḏe d hulele hiwile ḥaq di səyyara hul d malḥaqqe l ḥama
daʕər l ḥama azze li dukano d zwənle mina ak kurkat w məlle lu moro di dukano kobaʕno d madəʕrat mak kurkatani w d obatli ḥaq diḏe d obeno ḥaq du darbo hul d əzzi lu baytayḏi
hawo ste hulele tleṯi waroqe w qayəm daʕər li qaməšli
kətwa ṭaw m aloho d bi šmayo latwa
omər kətwa ḥa zlam hiye w i ḥurmayḏe b sar yaʕni a tre b tane wayne latwayle noše latle
u ḥa yawmo qayimi məllela li aṯto qum latlan maʕiše ba bladani gnəfqina gəzzan nəflina bi briṯo
əmmo merək ba xəd kəbʕat qayimi naḥiti bi barriye azzehən ḥzalle dawmo hawxa ʕelayto
qayəm ḥzalle i dawmo ʕelaytaṯe u fuḥayḏa basimo yo maḥatte taḥt u fuḥo di dawmaṯe w yatiwi a tre
hah bəṯr šawṭo ḥərre kaṯəlle šer
hano u merəko kətle kopal aʕme maḥatwayle fšakkat mani du ḥadid hawxa b qarʕe sixi xəd maquzo
hama mədle lu kopalayḏe yasəq l qarʕa di dawmo malfono maz zuḥṯe e maz zuḥṯe
hano u šer annaqqa aṯi nqəḥle bi ḥurma ḥurma yo lə ggoyəš eba
d ḥoze u gawro kqoṭele malḥaqle walakən i ḥurma naməs yo koḏəʕ lo gəšle eba
hano ḥəlle hawxa bu zlam hano w zlam koroǧəf ʕal u qayso
maz zuḥṯayḏe knofəl u kopal komər palq kmičək harke bayne ʕayne du šer knofəl u šer kməqṭəl
haṯe i aṯto ste kətla skino hawxa ažallak ʕal u ḥmorayḏa kqaymo gməḥyo ʕal qarʕe du šer koqayṣo qarʕe du šer w hiye kale kmarʕəl tamo
məllale tux nḥat ḥaru bayto qṭəʕli qarʕe du šerano xalaṣ nḥat omər lo saġ yo biǧuz noḥanno hat sayma hat browa aʕli gdoxeli
əmmo ḥaru bayto nḥat lo zayʕat omər abadan lo naḥət
ḥaṣlo marke larke hul d manḥatla ʕaǧizo
haṯe i ḥurma šaṭər wa qayimo mədla l qarʕe du šerano w mbela li walaye
l ayko gəzzən gəzzen qm u tarʕo di ʕito hul d nofəq u ʕulmo yawme d ḥušabo mi ṣluṯo w maḥatla u qarʕo du šer tamo
w u šerano qṭəʕwayle u darbo bayn aq qəryawoṯanək lo ṭorewo noše əzze w oṯe qšəʕwayle u ʕulmo 
annaqla šaməʕ u malko ənnahu l ḥa qṭile u šer
omər ʕal baxti u qaṭolo du šerano kətle baxšiš mini ġalabe
zoxu mtawulle d ḥozina mə šəkəl yo
alo qayimi azzən mballe su malko abri elux qṭilux u šer omər e omər ʕal baxti gawre xoṯux layto
hulele baxšiš omər gədfayšat gabi hat zlam yaʕni ʕabid bu baytayḏi kit yawmo d howe ḥarb ʕal i ʕašərtayḏi d hat nəfqat lu ḥarb
omər ʕal tarte ʕayne fayəš kobele maʕašat w kəzze w koṯe su malko
u ḥa yawmo lo kəmmat kit ḥa əšme bagram malko ḥreno
mšadalle maktub lu malkano d kətyo u zlam gabe məlle aw gdobatli šawʕo qantore d dahwo aw gmaʕleno u ḥarb aʕlux əʕlani ḥarb bayn eli w elux
meqəm səsye w sayfe masayəl mani latwa lo madafəʕ w lo ṭopat
komər qayəm hano lu malko mə gsoyəm
məštamaʕle ʕam aw wazirayḏe toxu ǧamaʕa ḥozina u zlamano u malkano kṭoləb minan u mablaġano d adšato d obinaleyo d əbʕe kul šato d dəfʕina u hnano u mablaġano kule mə kəmmutu gəmḥarbina amma la
əmmi walaw tre zlamat xd u šerkuš d qṭile u sabʕo baslux ne gəmṣafina i qa di ʕaskaraṯe
omər eh mazal hawxa yo kroḏ̣utu gəmḥarbina
qayəm maʕlalle u ḥarb ʕal ḥḏode d əmmina ṣafro gnəḥti lu ḥarb
hano mšadalle bəṯr u zlam u qaṭolo du sabʕo məlle ya šerkuž itux ramḥəl gnəḥtina lu ḥarb w bəṯr ke lo maylat ruḥux harke w harke
w ono ḥaṣi b aloho w bəṯr ebux ḥəṣli
w gawro ṭawwo hat mnaqyo koḏaʕno lay yawmani mokalwaynux w maštenolux
aṯi lu bayto omər ḥurma annaqqa mayəṯno annaqqa maṭyo i ruḥo l nḥiri mən yo omər walla lu malko hawxa komalli ṣafro gnoḥatno lu ḥarb eh əmmo ġamo layto
izux amalle lu malko kətle muhro ʕumre tləṯ əšne heš noše lo rawəx aʕle baḥri yo u aṣlayḏe mu baḥar yo
amalli gdobatli u muhrawo w gdobatli u sayfayḏux w i rumḥayḏux
w taylux tloṯo arbʕo kilowat šriṭ d kandilo mano aʕmux w itux lo ḥarulux omər ṭrowe
qayəm azze su malko omər ʕal aʕ ʕayne ya u malkayḏi gnoḥanno lu ḥarb kobaʕno d obatli u muhrayḏux d kətyo ʕumre tloṯ əšne u brahim haniye malfono w i rumḥayḏux w u sayfayḏux w ṣafro gnoḥanno lu ḥarb omər ʕal at tarte ʕayne
qayəm hulelene omər abri izux mfaqulle u muhro
mofaqalle u muhro w maḥatte u sargayḏe aʕle maḥatte u hafṣoro b qḏole w grəšle u sayfayḏe hulele w i rumḥayḏe omər de zux aloho we aʕmux
azze lu šuqo šqilele kibe taqriban ši ʕəsri druʕe tleṯi druʕe d kandil w aṯi lu bayto
hano i aṯto mə ksaymo kqaymo məsqole ʕal u səsyo w kmaṣrole baḥ ḥawle me raġloṯe hul qarʕe
mqandġole ṭawwo ʕal u səsyo w kmaydo i rumḥayḏe ste b iḏe hawxa maḥtola bayne ʕayne du səsyo w u sayfayḏe harke b rax diḏe w naqqa kmaydo lu hafṣoro du səsyo w maqəlbole l qarʕe w kmafəlto qarʕe du səsyo
hano səsyo baḥri i šəmšo lə ḥzele w kfoyər fyoro
hano aʕ ʕasekər d bagram əmmi ʕal baxti u malaxano kaṯilan hano xalaṣ kšoqəl i ruḥayḏan
w hiye mlele u šarwolo maz zuḥṯe lo koḏəʕ ayko kəzze
azze lo kəmmat hano bagram ste i səstayḏe aṣli yo baḥri yo
omər ʕal baxti noše lo kqodər mǧawəb u rawixo du səsyano ġayr mini hano u malko
qayəm naḥətle rawəx ʕal i səsto naḥətle i səsto ḥzela u muhro baḥri hula ḥaṣa lu səsyo lo kalyo b foṯe abadan
hano šqile u ḥaṣo me bagram u səsyo ste nqəḥle reḥa di səsto w bəṯra w bəṯra
w šqile u ḥaṣo mine w i rumḥo b ḥaṣe
annaqqa i ʕaskar d bagram kəmmi hawara bu baxto d aloho d lo qoṭəl u malko
w u malko u malkayḏe komfarəǧ komər ḥzawu ḥzawu mə səmle lu šerkuž ʕal baxti msəkle u malko yaṣiro
de di di di mčawramle čəkle bi walaye msəkke u malko yaṣiro
hano i aṯto kəṯyo rahoṭo kəmmo noše mənxu ya u malkayḏi lo mqadəm lu gawrayḏi i ṭabiʕayḏe ʕəqto yo uʕdo gmoe u sayfo gmafər qarʕe d kulxu
qayimo azza ela mədle lu hafṣoro du səsyo grəšla mtela lu bayto manḥatla ba mə manḥtole hul li ǧazme kule mlele kule maz zuḥṯe itux annaqqa lu keforo li bahdala lu ḥəmmam aydarbo gtowe annaqqa
e annaqqa aydarbo ḥurma mə saymina əmmo l aloho maxlaṣlelux mu šabṭano klay annaqqa
ono gmaširono šira aʕlux w uʕdo gəzzux bas uʕa d zayʕat nofəl hayba b gawux izux məǧġal baynoṯayye xd ag gawre ḥaru bayto omər ṭrowe
alo malwašlale i ǧazmayḏe w badle d ǧule w maḥatla u sayfo du malko qume w i ǧazmaṯe hul larke
lwəšle aǧ ǧulayḏe kayiso mhalaxle annaqqa šəngašəng d qarʕe du sayfo kmoḥe ʕal i arʕo
i naqqa d maṭi lu quṣro annaqqa bagram u malko yaṣiro kale su ḥreno su malkayḏe
awwəl d moṭe lu quṣro marke l tamho qralle səmme ozarm laʕ ʕasekər prezante moḥəlle šlomo naḥiti l qamuṯe kaṯi u šerkuž qayəm bagram nafəq l qamuṯe u malko aṯən məstaqballe bad darġe mhanele omər ya abri gawre xoṯux aw balahu
maʕbarre lawġul qayəm u məǧləs kule me qume motawle bu ṣadro omər mən ḥəkmina ʕal u malkano ya šerkuž msəklan yaṣiro mə kəmmat
omər ṭr əzze maqəm i ʕaskarayḏe w gʕofinale aḏ̣ḏ̣arbo naqqa ḥreto ṭro l oṯe ʕal u baladayḏan abadan lo mqadəm w lo lo kef diḏe yo
omər yabo d mafəltutəlli b xaṭər dəṯxu naqqa ḥreto haw koṯeno
qayəm maflatte u malko w azze
kit arbʕi ḥaramiye bi walayaṯe kulle ǧən axrab mu šamʕənano
kul ḥa b mo gawre ne ksaymi ḥaramtiye bu balad maṭəʕʕe u balad kule
hano səmme məǧləs səmme u məǧləsano law wizara w lu malko ʕal i masale daḥ ḥaramiyani l ma gmasəlminanne l ma gmasəlminanne
əmmi arfewu dalolo bi walaye ṣafro w ṭro qore u dalolo innahu maslamlan ann arbʕi ḥaramiyani lu šerkuž kəbʕi ṭr oṯən masəlmi ruḥayye w lo kəbʕi məṣṭafəl mine w alle
komər qayəm annaqqa me d qrele lu dalolo hawxa hani ann arbʕi ḥaramiye šamiʕi
mərre ʕal baxti annaqqa ya aḥunone azzano qumu əzzano mḥalqina ruḥayna lu baytayḏe elan b naməstər yo w lo w lo gqoṭəl kulan
kqayimi hani koṯən ʕaṣriye lu bayto i žənəke məllale lu gawro kəḏʕo banduqa yo i žənəke ste məlla zux tayli arbʕi buġurkat ḥetən harke
i naqqa d saymono ṣawʕi ḥḏo hawxa amar hano ḥa mann arbʕi w i naqqa d saymono hawxa amar hano tre mann arbʕi w bas omər ṭrowe
azze mnaqele arbʕi buġurkat w maḥtile gab ruḥe w yatiwi hiye w i aṯto w hawyo i saʕa ḥṣar bu lalyo
i aṯto kəḏʕo gdoṯən aḥ ḥaramiye maz zuḥṯe nafəl hayba b gawayye
alo maṣəṯla ʕal u tarʕo kale xušp xušp d ḥa mənne koṯe maṣəṯ d ḥoze mə gməǧġəl baḥəs d mə gmamte bu tarʕayḏe
səmlale ṣawʕa hawxa omər hano mann arbʕi
hano u zlam azze məlle laḥ ḥawrone heš lo maṭino lu tarʕo məlle hano ḥa mann arbʕi azzano
əmmi zoxu tre qayimi azzən tre səmla ṣawʕoṯa hawxa omər hano tre mann arbʕi
əmmi qumu azze annaqqa gqoṭəʕ qarʕayna walla koḏaʕlan ḥa b ḥa
əmmi qumu əzzano mḥalqina ruḥayna gabe ann arbʕitayna bu lalyano mdaxlina aʕle w ʕal i aṯto balki ʕofelan
hani i naqqa d mḥalle ʕal u tarʕo taq taq taq hano ǧafəl
ǧafəl w ʕayne rawiḥi ḥurma mə kit lo zayʕat azza ftəḥla u tarʕo w aṯyo msəkla ḥḏ̣əlla hawxa
i naqqa d ʕabiri ann arbʕi bax xaneǧərani w bad damančawat hama rawiḥi ʕayne əmmo nošo lo mqadəm
bu baxto d aloho nəšqina raġloṯe mḥalqina ruḥayna ʕal raġloṯe əmmo kəmmanxu lo ṭro noše mənxu lo mqadəm kḥozutu ʕayne məqqa rawiḥi wallahi d mḥaləq iḏe lu sayfo uʕdo ann arbʕitayxu ḥḏo ḏ̣arbo kqoyəṣ qarʕayxu
bu baxto d aloho nafilina bu baxto du šarafayḏe aḥna na ann arbʕi ḥaramiye
əmmo ṣafro itoxu l gabe larke w gṭəryono ʕofalxu lo zayʕutu abadan i saʕa čaʕ ṣafrayto əmmi kaṯṯir xerik
alo ṣafro me b lalyo qayimi aṯən ann arbʕi xd ay yatume kyətwi hawxa qm a syoġone arbʕi zlamat yatiwi qm u tarʕayḏe u baroyo
məllale ḥur lo zayʕat malwašlale aǧ ǧulayḏe kayiso maḥatla u sayfo qume əmmo uʕdo gəzzux su malko w gdəmmatle kəmteli ann arbʕi ḥaramiye lakan kmətraǧeno minux aḏ̣ḏ̣arbo ʕafu hul uʕdo u mede d səmme ʕafu lo saymat mede appe me adyawma w əzze d saymi mede u šuġlaṯṯe b iḏi yo
əmmo de klay harke kazzi məǧġolono tre xabre aʕmayye əṯyono omər ṭrowe
nafiqo əmmo ḥuru zʕure i naqqa d nofəq u šerkuž mu tarʕo larwal ʕal šwaḥṣar mətrowiye lo mqadmutəlle gzayʕo d lo mahzəm w gmibahdəl
əmmo i naqqa d rawḥi ʕayne mabrəm u sayfayḏe ʕal šwaḥṣar mətrowiye koqoyəṣ qarʕe du isan
 ya agire ḥalabe l mala bave nakat ak kazabataṯṯe qṭiʕi
əmmi lo lo alla wakil lo kəmqadminale abadan
alo nafəq čəngačəng du sayfayḏe azze doġri lo ḥəlle harke w lo harke fayiši hənnək papuka ann arbʕi gawranək bəṯre bəṯre hedi hedi xd ay yatume kəzzən
yasəq bad darġe hano u malko ḥəlle kalən arbʕi zlamat kaṯən gabe
wawayle išalla hani omər balki ann arbʕi ḥaramiye ne mtalle lu šerkuž
naḥiti l qamuṯe ahla w sahla man hani omər ann arbʕi ḥaramiye ne ann arbʕi ne omər e way ahla w sahla hawxa kobaʕnolux aw baṭle xoṯux aw balahu
omər qayəm alo yasəq lu diwan e mə kəmʔamrat aʕlayye omər ya u malkayḏi ʕfayene hul uʕdo more d ʕaylat w səmme ǧahale hul uʕdo m adyawma w ze d saymi mede šuġlayye b iḏi yo hat lo ḥarulux omər ṭrowe ʕfalle ʕfele aḥ ḥaramiye daʕər u šerkuž lu bayto
kito zʕuro xd u gorǧayḏan abre du brahim be mən šuġlo hawile qm u tarʕaṯṯe
hano ste azze d boyəz paške d maye bi kanafaṯṯe larwal haka qm u syoġo
hano ḥzele u ǧorǧ u ǧorǧ omər o u šerkuž omər xarp lawġul mahzamle
hano wawayle kəmmile u šerkuž kmahzəm me qumi
košoməʕ u zʕurano komalla li aṯto komər d saymat ban diḏi gmotatli čike d sefoqo gmazraqno lawġul lə gmaǧreno nofaqno larwal
hano u kurək kəzze komər yabo hano u šerkuž d kəmmutu gawro ṭawwo yo latyo gawro ṭawwo
marke larke nafəq u poxayḏe gava lə kmanfəʕ ḥamšo quruš
qayəm annaqqa lu malko qṭəʕle a mʕašat m aʕle
mə gsoyəm gəzze məllale qum zug šġal gduxlina e mə šoġanno
šqilale kibe tre sanduqe d qaḏ̣ame w šqilale ḥmoro w marwaxla ʕal ḥaṣe du ḥmoro əmmo de zux laq qəryawoṯani
qaḏ̣ame medone ʕaṭṭariye səm w tux hama u mede d mamtat gduxlina ono w hat
omər lo koḏaʕno ayko əzzi əmmo hama ayko d əzze u ḥmoro izux l tamo
hano ḥaywan yo knofəq u ḥmoro kəzze kḥoze aḥ ḥeṭe yaroqani hawxa
knofəl bayn aḥ ḥeṭe koxəl w hiye kal ʕal ḥaṣe du ḥmoro koqorəṭ i qaḏ̣amaṯe hul d ṭawəʕ u yawmo aṯi hiye w u ḥmorayḏe rawixo ʕal u ḥmoro lu bayto lə mzaballe b ḥamšo quruš
hano ayko wayt ḥaru bayto omər ma lo məllaxli ayko d əzze u ḥmoro izux azzino kali u ḥmoro bayn aḥ ḥeṭe rʕele hul ʕaṣriye me d sawəʕ aṯino ono w hiye lu bayto
əmmo wayla daləq bayto hedi klay əmmo b ker d mede lo koṯat ḥur gdoballux šuġlo gdoballux šuġlo lu bayto u šuġlo du bayto hat ǧġale ono gəzzino l larwal
gšəġlono gsaymono ʕaṭṭariye mətyalli muklo eli w elux omər ṭrowe mə šuġlo kit bu bayto ya ḥurma
əmmo ṣafro gəmšaḥnat u ḥalwo omər e əmmo bəṯr gmamtat kale u qamḥo tamho gmamtat i agono maḥtatlux əšmo d qamḥo eba glayšat w gṭorat u layšo tamo hul ʕaṣriye d əṯyono ono saymalle laḥmo omər ṭrowe
əmmo ḥatlan paške d maye ste hawxa bi bardiš ʕal i nuro w ḥatlan əšmo d bərġəl baynoṯayye d əṯyono kila i ḥšamto ḥaḏ̣ərto w tə mede ḥreno lo saymat hano yo u šuġlayḏi ʕal at tarte ʕayne
i žənəke afro maḥatla i bḏ̣aʕayḏa ʕal u ḥmoro azza laq qəryawoṯe d mzabno hano hedika kmamte i bardiš du ḥalwo kmaḥatla ʕal i nuro w ksoyəm nuro taḥta kfoyər u ḥalwawo kule kqoləb lo ḥarule kroṯəḥ u ḥalwo w malik ava kale ksoyəm nuro ṭahṭe u ḥalwo kqoləb fayər kule yaqiḏo i bardiš
məlle moqaḏno babe d morux kazzino loyašno ṭaw yo
azze mtele qamḥo maḥatle bi agono w azze mtele i dgušto maḥtole l kaṯpe
annaqqa b ḥḏo iḏo kloyəš w b ḥḏo kkofəx maye mi dgušto ʕal i hno ʕal u qamḥo
kqaymo i dgušto qulbo ʕal i agono laltaḥ u qamḥo i dgušto i hno kulle kmətwori u qamḥo kəzze b arʕa di ḥolo
omər haṯe i ṣənʕayḏi ono ṭrele mənne manək ste azze omər ksamno bərġəl li ḥurmayḏi hama čike mbasamno lebe ʕaṣriye d əṯyo hama d lo fayšo kafənto
azzeyo maḥatle kibe tarte ṭaṣat d maye mtele kibe mən d omannolux ḥamšo kilowat d bərġəl maḥatle baynoṯayye me d naḥət u bərġəl bayn am maye štalle w səmle nuro taḥte hawi qərəkke nfiḥo i bardiš hawi u bərġəl hul lu femo hawxa
mə ksoyəm gəzze gmamte məšḥo d maḥət ʕal u bərġəl yaʕni
kətle dano d məšḥo hawxa mad dane rabani annaqqa mfašro yo
azze tlele i foṯayḏa m aʕla hawxa u qalpaġayḏa w madəqle ḥzele i ṣərtayḏe bayn u məšḥo
hah ṣabav ḥarami ayko čikat harke annaqqa gtowe gawro hah gtowe gawro ʕal i dano du məšḥo
kəzze kəzze kmoyəd kefo ha hawxa komər knəfqat nfaq lə gnəfqat gmoḥena bu ǧəmǧəmayḏux babe d babux gmadlaqnole
dano yo məšḥo yo mə gmadʕər aʕle tarte tloṯ naqlat naqqa omər ʕurm mḥele bi dano du məšḥo u məšḥo kule qaləʕ lawġul azze
mə gsoyəm b mə gəmnašəf u məšḥano haw gnošəf konəš lo konəš lə knošəf
qayəm azze mtele kibe čuwal d tawno marəsle ʕal u məšḥo ṭawwo mkasele mtele i nvinayḏe dag gale maḥatle ʕəl mine w daməx
mčanqele u tarʕo baroyo w daməx mčanqele u tarʕo w daməx
ʕaṣriye aṯyo i aṯto kməḥyo ʕal u tarʕo u tarʕo mčanqlo yo
qum ftaḥ u tarʕo komər mmh qum ftaḥ u tarʕo komər walla fayər u ḥalwo əmmo ha ʕumrux w du ḥalwo qum ftaḥ u tarʕo
omər b mšiḥo žənəke azzino ləšli twiro i dgəšto twiro i agono w azze u qamḥo bi arʕo
əmmo ʕumrayye qum ftaḥ u tarʕo omər mə gdomannolax ya žənəke alo aṯi ḥarami čik bi dano du məšḥo
xabro mini w ḥa mine səmli w lo səmli u ṣabav lo nafəq mədli kefo knəfli b qarʕe aṯyo bi dano du məšḥo twiro
zuhoerer wawayle wawayle i žənəke annaqqa mbalhḏo larwal ema gʕəbro baqa
əmmo qum ftaḥ u tarʕo d ʕəbrono ġamo layt fidak
ʕabiro mə gʕəbro ʕəl mayo kule kmaḥatle i nvine dag gale ste ʕal u məšḥo w ʕal u tawnawo
alo mədla ḥaṭro mani həh w falito ʕal af farde d ṭize hawar hawar diḏe bi šmayo kkole
w hun žmira saġ
omər kətwa ṭaw m aloho d bi šmayo altwa zuhoererin ḥaq
kətwa malko w kətwayle tloṯo abne
u ḥa yawmo maqəmlele arbʕi ḥamši greʕe ʕam ruḥe azze lu ṣaydo naḥiti li barriye bu nḥoto d naḥiti li barriye komər ḥzalle baṭo mlawanto aškal w alwan
ġalabe omər məstaḥlele li baṭaṯe d mosakla saġ d l oṯe ḏ̣arbo d qaṭlo aʕla
ann arbʕi ḥamši rawixani d kətwayne aʕme məlle bramu ḥeḏora sumu ṣira aʕla ḥatta d ənnahu d lo fayto i baṭaṯe d məskinala sax lo qəṭlinala qaṭlo
komər qayəm ḥəlla hiye mətfakalla msaḥarto yo i barṯo du malko daǧ ǧən yo
məlla d məḥyono ruḥi se ḥa maǧ ǧandərmani diḏe maʕ ʕasekərani diḏe gġoḏ̣əb aʕle u malko gmoḥe sayfo ʕal qarʕe gqoṭele
ṭaw me d məḥyono ruḥi ebe b ḥḏo ḏ̣arbo masəmyalle layt me d mḥeli ebe w masmeli gəzzino annaqqa məṣṭafəl kfoyəš l ruḥe hawxa
komər qayəm nayiṭo i ḥaywanaṯe w mḥela ruḥa ebe i naqqa d mḥela i čangayḏa b ʕayne sami me d sami azza i baṭo
qrele la greʕayḏe məlle ayko d azza mərre ya u malkayḏan aṯyo gabux da lo gabayna fayito mḥela ruḥa ebux w azza
omər samino haw kḥozeno qum ruḥi komər tamo daʕiri lu bayto
ma kətle lu malkano kətle tloṯo abne
komər fayəš annaqla u malko samyo mə gsaymi mam malko towe lə kmanfəʕ li mamlake i mamlake lə kmaqəblole
mərralle lu abro rabo tux taw b dukṯe d babux malko məlle yabo walla ono lə gyotawno kətli aḥuno ḥreno naʕəm meni
azzən mərralle l di nave omər ono ste walla kyotawno kətli aḥuno ḥreno naʕəm meni ṭro yotu hawo
azzən mərre lu naʕimo omər mazal a tre aḥunonayḏi ar rabe lo yatiwi ʕal i mamlaxto ono ste walla lə kyotawno
man kito kit abre du ʕammaṯṯe kqaymi kəzzən komrašḥi abre du ʕammaṯṯe malko b dukṯe du babaṯṯe
hano kəzze yawme w gdoʕər yawme kətle zlam arqadaš d əmmat aḥuno lu babaṯṯe mərhov ġalabe ʕəzz əllazem yaʕni
komər aṯi baləq ʕal u malkano mšayele ʕal u bayto du malko ʕal i mamlaxto i mamlaxto mġayro kit ġer malko
flan malko ayko yo mərre hooo sami u malkawo d kəmmat w azze naḥət mi mamlaxto noše ġer mine məstalamle i mamlaxto
omər ṭayyəb kobaʕno ḥozenole ḥozeno u zlamano mərhov diḏi yo
komər u zlam aṯi mšayele ʕal u malkano məlle alo kətwayle malko aḥbab diḏi ayko yo aḥwewulli u baytayḏe komər azzeyo l gabe
šlomo aʕlux ya u malkayḏi xer išalla mə kito hawxa
omər alo ma hama kalux kḥozat azzano u ḥa yawmo lu ṣaydo w bu ṣaydo azzano kətwa baṭo omər i baṭayo moṣeli ʕal aʕ ʕasekərayḏi d lo ṭorən fayto
w ġalabe omər hawino məštaq di baṭaṯe d mosaknola omər hawxa bann iḏoṯe šafərto wa ġalabe
omər aṯyo mḥela ruḥa ebi ač čangatayḏa b ʕayni masmelali w fayito azza
omər kəḏʕat haṯe mən yo d omannux ya u malkayḏi
omər man yo omər haṯe i barṯo du malko daǧ ǧən yo aṯyo bu səḥər lwəšla xəd baṭo w aṯyo li barriye maḥatla tamo azzoxu mṣadafxu ḥəzyalxu w ela masmelalux
w u darmono d ʕaynux i dawmo d kodəmxo aʕla yo ap pallat di dawmo d dəmxo aʕla u darmono d ʕaynux ne
iḏa kan towelux gawre ṭawwe d əzzən mamtəlla u darmonawo gnayḥi ʕaynux w lo nyoḥo d ʕayne layt
omər ma kətli kətli tloṯo abne a tloṯo qawratte
ḥa mənne lo ṭowe ḥamšo quruš ono malko maflatte i mamlaxto hiwalle l abre d ʕammaye mə ksamno
omər hama qralle komər qrele la tloṯo abne məlle lu babo lann abnayḏe məlle abri i masalayḏi hawxa yo ayna mənxu gəmḏ̣aḥe b nafše d ruḥe gəzze mamteli u darmonano
u rabo omər ono gəzzi w di nave omər ono ste gəzzi w a tloṯo əmmi gəzzan a tloṯoṯayna wallahi l ʕaḏ̣im əmmi d ayko d howe u darmonano əlla gəzzan motinale
komər qayimi a tloṯo ṭləbbe xaṭər mu babaṯṯe w huwwe foṯayye li briṯo w nafiqi mu bayto mlalle ax xurǧazinataṯṯe dahwo w azzehən
komər čiki bi barriye naḥiti taqriban məšwar d tloṯo yawme arbʕo yawme bi barriye ḥzalle zlam əxtiyar sawwo daqne hawi ṣiṭo
šlomo aʕlux ʕammo omər ahla w sahla abri abxu aydarbo hatu qay hawxa dlo ḥloqo hat omər walla noše layto d ḥolaqli w hawi daqni ṣiṭo ṣaḥtayn
omər qayimi yatiwi ḥləqqe u zlam məlle ameru l ayko gəzzoxu
mərre walla ya ʕammo i qəṣṣa d babayna haṯe yo babayna aṯi azze lu ṣaydo kətwa baṭo w kəmmilan i barṯo du ʕmir daǧ ǧən yo w gəzzano d aḥna d ḥozina
kəmmi ap pallat di dawmo d gdəmxo aʕla u darmono d ʕayne d babayxu yo
annaqqa gəzzan b briṯo ḥozina be lo komdabrina u darmonano
omər toxu abri alrke madənnanxu w bəṯr zoxu əmmi amar
omər ḥoru abri kit tloṯo darbone kməfroši m ḥḏoḏe baʕd yaʕni bəṯr kilometr
darbo kəzze nuro yo u zlam d əzze gyoqəḏ u darbo stene gəzze ḥa ebe u zlam d əzzi gġorəq bi arʕo u darbo stene di nave u zlam d əzze ebe hawo gəzze lə gdoʕər mazlo dlo dʕoro u brahim riya čun w na hatine yo
ayna mənxu d kəbʕutu d mnaqutu u medano izoxu bas hiya ayko yo bu darbo du falgo yo u zlam d əzze bu darbo du falgo gḥoze i kačkaṯe
eh komər a tloṯo aḥunone maṭən lu darbo kətwalle kul ḥa xuṣa b iḏe
mərre ya aḥunone u rabo məlle gəzzi ono pano di nuro w di nave məlle ono gdəzzi b du ġariq u naʕimo məlle ono gəzzino bu darbo d kit ebe mazlo lo maṯyo
w tawu maḥtina a tloṯ xuwaṣayḏan stene harke taḥt i kefaṯe išara bu darbano
ayna mann aḥunonayḏan minan d doʕər d ḥoze kul ḥa ṭro moyəd i xuṣayḏe ḥatta u ḥreno d oṯe d ḥoze ənnahu mido i xuṣayḏe d oḏəʕ aḥune daʕər haṯe i išarayḏan
komər qayəm azzehən lu friš darbano a tloṯo darbone friši
u rabo azze b di nuro w di nave azze b du ġariq w u naʕimo mḥele bu darbo d kəzze w lə kdoʕər masalan
komər azze əšmo taqriban ši yaʕni marke d əmmina l bəkfayya
azzeyo hawo u rabo ḥəlle i arʕo mṣanǧro aʕle nuro yo qayəm mahzamle daʕər mədle li xuṣayḏe w daʕər
ṭrele at tarte xuwaṣ dann aḥunone tamo taḥt i kefo w aṯi d əmmina l walaye xəd bayrut yatu w l azze su babo mnakəf d doʕər su babo mi nikfuṯayḏe
komər u di nave azze hawo stene maṭi kḥoze i səstayḏe kala kməġroqo +det bu ṭino komər kmičoko bu ṭino omər hawo ste məlle mən kit mən hawili mən l aloho šqile mini gmoyaṯno harke ono ste kazzi gdoʕanno
komər azze u naʕimo mḥele bu darbo azze
komər azzeyo ḥəlle kit arbʕi ḥafritawat daǧ ǧən kul ḥa aḏnoṯayye kibe ṣiṭo
kalən ann arbʕi ḥeḏər u qaysano d kətyo i kačke daməxto aʕle
omər kogərši u nafasaṯṯe u dədwono kmičək b nḥirayye ḥəngi d kətne aš šoqe d nḥirayye hawxa rwiḥe
bat tawfiqat d aloho komər hani ann arbʕi damixe ne
ann arbʕi damixe ne komər u kurk kḥoze kalən hule ǧagar l ruḥe maṣəlle u səsyayḏe w yasəq ʕal i dawmo
ḥəlle kala i kačke daməxto kətla tax ʕal ḥaṣa di dawmo
kətla ḥabušo b fema du briq dam maye
komər mədle u ḥabušawo nkətle gazze mu ḥabušawo xile w mədle arbaʕ ḥamməš pallat m di dawmo čəkle b kise w naḥət
bu nḥoto d naḥət rawəx ʕal u səsyayḏe komər i kačke mazʕaqla
i naqla d mazʕaqla ʕal ann arbʕi hafritawatani komər msəkke
məlla uṣḥa d mamtutu admo mu zlamano mamtutəlle saġ larke
e komər qayəm mballe gaba kḥəzyo ba mən xort xəd lebe du yawmo
komər məllale məlla ya ənsan iḏa kan d hat roḏ̣at d šəqlatli ono gšəqlallux
w hano kḥozat u bəstonano w a greʕe w kul mede i mamlakaṯe kula diḏi yo w d babi yo d fayšat harke fuš gšəqlallux w xalaṣ ġer minux latli naṣəb
omər u kurək mə gsoyəm ḥšərre ṭaw mu qaṭlo d məqṭəl yo ǧbir fayəš
omər hulale u qliḏo d arbʕi odayat kulle mal w almaz w dahwo məlla hani ann arbʕi odayatani gfətḥatte w bas i odaṯe da ḥḏo w arbʕi lo fətḥatla
məftakalle komər mə gsamno aydarbo d lowewa mede druri b gawe di odaṯe i ḥurmaṯe lə kmamnʕowayli ʕal a ḥḏo w arbʕi odaṯe lə gfətḥatla
komər u ḥa yawmo čik u šiḏo b lebe məlle əllah gfotaḥno i odaṯe
omər azze mḥele u qliḏo ʕal i odaye kḥoze kale ḥafrit mzanǧro kule baz zineǧər mqaydo hawile ḥamši əšti əšne šawʕi əšne ḥbiso
omər məlle ahla w sahla bu ənsan ono oḏaʕwayno dlo u ənsan abre d bani adam d oṯe maxlaṣli xalaṣbun latli
ʕamər bayto hama čike marfay az zineǧərani me kaṯpoṯi
elo alo hawili ḥamši əšne
hano ste yaqəḏ lebe aʕle qoyəm hedika əzze mfakfək az zineǧəranək me kaṯe du dahbawo
hawo moḥe b ruḥe kqoṭəʕ az zineǧər məlle ya u ənsan d səmlux ṭawwuṯo aʕmi mayal ruḥux me darbi
qoyəm hano u zlam mayəl ruḥe mu darbayḏe oṯe ann arbʕi ḥafritawat a greʕe di kačke kmahəzmi kul ḥa b dukṯo qoyəm moyəd i kačke w mobela
fayəš hiye l ruḥe annaqqa bi mamlaxtaṯe lo fayəš lo ḥafritin w lo mede w lo noše w lo əns w lo kačke w i aṯto məblalle rawəx ʕal u səsyayḏe məlle de annaqqa kazzino doʕanno laf u balad d babi ṭaw yo hama xaləṣno mənne b ḥḏo ḏ̣arbo kazzino
komər komhaləx yaʕni taqriban məšwar d tre tloṯo yawme koṯe kmətfəq ʕal i qriṯo d kətyo eba u ḥafritawo d mbele i aṯto
kale məštuṯo w daholo w zərnaye w gurmagurm du raqḏo w du kef aṯi mšayele omər mən yo haṯe mən hawi bu baladano xer išalla
mərre uuu aloho d qoṣafwa ʕumre du zlamawo d maflatle u ḥafritano
hani ḥamši əšne kile ḥbisoyo u ḥafritano w qoyəm ze ze zlam ənsan ze maflatle foyək az zineǧər me kaṯpe
w hano kətle təšʕo w tleṯi aḥunone kulle dlo gworo
hawəlle mo əšne be məqqa ʕumrayye w kul ḥa mənne mtele barṯe d malko w kulle kalən li heviye d aḥunayye hul d folət maq qayde maz zineǧər d oṯe d gawri kulle b ḥa lalyo
kqayimi komər aydawma mafəltile oṯe mtele i barṯo du ʕmir daǧ ǧən w adyawma i ḥaflaṯṯe yo u raqḏaṯṯe yo
komər hano u kurək məlle ʕal baxti haṯe i ḥurmayḏi yo baynoṯayye
kəzze hiye stene mən ǧumle yaʕni li ḥafle
kəzze kḥoze kalən hani kulle šatye mkayfe bu ḥamro w bam masayəl haž ḥa latle mu ḥreno
komər ʕabər lu diwan dan niše ḥəlle kala i aṯto bu ṣadro w arbʕi niše ḥrene kulle kul ḥḏo barṯe d malko kalən bu ṣaf arbʕi kaloṯe b ḥa yawmo
omər mʔašallela məlle mə kit məlla qum izux miṯ xalaṣ lo fayəšlan mafar məlliux lo fətḥat i odaṯe ftəḥlux xalaṣ lo fayəšli eli w elux naṣib
komər məlle ba aydarbo saymina məlla walla ġer mu mawto layt ono gtəbʕallux w ṭro qoṭelan tavda
hani ann arbʕi kačkat ann abnoṯe dann arbʕi malke me d hayo d azza ʕam u nxiroyayḏa qayimi kulle tbiʕalle
- azzən ann arbʕi kačkat ste aʕma
w hənnək kulle kan daimxe aḥ ḥafritawat ḥəngi ṣakiri w štalle
komər mhalaxxe bu darbo mbele ann arbʕi kačkat w azze
omər ṣafro kḥoze kala yawno kfayro ʕəl mine hawxa hawən tləṯ yawne maḥatte ʕəl mine ʕal qarʕa d dawmo
omər hiye i yawnayo ḥḏo kəmmo l ḥreto ax alo diʕan du zʕurano adyawma
uʕdo gdoṯe u ḥafritawo gqoṭele w gmobəl haqqa kačkatani qəṭlənne kulle harke diʕan dəṯṯe
walla d šomaʕwa xabri w d oḏaʕwa bi ləġayḏe uʕdo gsamwayle qayso w nəššab
kito ṭayro zarzur kale ʕal am maye ʕal foṯe du nahro w kito b gawe du zarzurawo tlawʕo w i tlawʕayo i ruḥo du ḥafritawo bi tlawʕayo yo
d qodarwa qoṭewayle w maḥatwa manṯo me sawke b qḏola di tlawʕayo d gawe du zarzur w ḥonaqwa i tlawʕayo gqoṭalwa u ḥafritano w gxolaṣwa
komər haṯe i barṯo du ʕmir daǧ ǧən kfəhmo
məllale hway gawro ṭawwo ya merək w gəzzan uʕdo w gḥozina ḥabṯo d zarzur kale ʕal foṯe dam maye
haka qṭilux u zarzurano w čayrat gawe kit tlawʕo b gawe
mḥalaq manṯo m d sawkux l qḏola di tlawʕayo mofeqa ḥat i manṯo b qḏola w ḥnaqa i ruḥo du ḥafritano eba yo
gxəlṣina u waxtawo lo lo xalaṣbun latlan
komər hano stene mədlele ḥuṭo grəšle maǧ ǧulayḏe me hno maḥatle ʕal čike d rawṭo w azze barban du čam kḥoze gava kale u zarzurawo diḏe kloqəṭ
komər mḥele awwəl buġro ebe maṣəble u zarzur
mədle nḥəlle u zarzur mofaqle i tlawʕo me gawe mədle manṯo me sawke mḥalaqle l qḏola di tlawʕo w msikole b iḏe hawxa
omər ḥəlle ṣafro gava i barriye kawyo toz w doman bəṯr aʕ ʕalʕole maṭən li šmayo
ḥozən kale u ḥafrit omər kul d koḥoyəṣ i manṯo ʕal qḏola di tlawʕo koqoləb tarte tloṯ qəlaybat ʕal qarʕe u ḥafritano knofəl
omər i ḥarayto malḥaqlalle ʕal qariwo omər grəšle qarʕa di tlawʕayo nafəl u ḥafrit mayəṯ tamo komər xaliṣi mine
mḏ̣ayaʕle u darbo komər baḥ ḥarrašiyat d hawi aʕe daʕər li mamlaxto di aṯto d kətwa meqəm eba w ann arbʕi ḥafritawat
komər daʕər l tamo hani latimi aʕlayye mərre ahla w sahla aydarbo aṯat w aydarbo maxlaṣlux m iḏe du kofurawo aḥna kulan mtahtahlelan bi briṯo
məlle ya aḥunone l aloho maxlaṣleli itoxu hani ann arbʕi kačkatani ann arbʕi ann abnoṯe d arbʕi malke ne
hano l aloho simile naṣib dəṯxu itawu ʕal am mamlakatani w xulu w štawu mənne w ono b xaṭər dəṯxu mobanno i ḥurmayḏi w gəzzi lu waṭanayḏi
komər tamo hule ann arbʕi kačkatanək lann arbʕi d kətwayne tamo aḥ ḥafritin di kačke w qoyəm moyəd i aṯto w oṯe doʕər lu waṭan du babayḏe
koṯe komə lu darbo d friqi +det hiye w ann aḥunone a tre m ḥḏoḏe kḥoze ġayr mi xuṣayḏe layt taḥt i kefo a tre aḥunonayḏe daʕiri
məlle kaṯṯir xer d aloho mazal aḥunoni daʕiri w d lo qṭili ono ste kdaʕənno b xer gḥozina ḥḏoḏe
komər koṯe gdoʕər awwəl walaye d gmoṭe mu darbayḏe d daʕər kḥoze ḥa mann aḥunonayḏe kale kkonəš b gawe d lo lo mani d kəmmile garaž dab baġle taḥt as səsye b xan kokonəš u zawlano
omər moṣele u xanči məlle u zlamano ṭr oṯe l flan utel falge d yawmo kobaʕnole i saʕa traḥṣar kətli səsyo d mamtele lu xan məlle paki ḥzele zlam lwišo mabṣuṭ w ḥurma aʕme sət
komər fayət ḥzele u aḥuno ḥreno kale kit ṣaḥne b iḏe kmobəl lann utelat w larke larke kmokəl u ʕulmo məlle u zlamano gəmšadratliyo i saʕa traḥṣar gmoṣenole muklo ṭro mamteli l flan utel omər ahla w sahla ʕal aʕ ʕayne
komər a tre aḥunonayḏe alḥaṣlo azzən i saʕa traḥṣar l gabe lu utel
məlle kəḏʕutəlli man no mərre la walla lo kəḏʕinalux
komər u aḥuno rabo məllele l di nave hat l ma qrelelux larke hawo komər ma hat l ma qrelelux larke lu zlamano ṭayyəb hat lo kəḏʕatle omər lo hat lo kəḏʕatle omər lo
omər ono aḥunayxu no aḥunayxu u naʕimo no w haṯe yo omər d masmela babi kḥozutəlla haṯe d kətyo aʕmi d masmela babi yo d mətyoli u darmono d babi kile aʕmi
komər tamo məlle lann aḥunone zoxu ṭrawu m ṣənʕaṯxu itoxu malḥeqəlle šqilalle kul ḥa səsyo w badle d ǧule zu den zuhoerern admexulle w kul ma yəmkin simile xawaǧat w malaxxe
komər annaqqa kərxənne tloṯo arbʕo yawme bi walayaṯe ḥozən am manazər di walaye w hežinu annaqqa gəmsafri gəzzehən lu balad du babaṯṯe
komər u ḥa yawmo fayiti qum quro kule kale maʕəmro maq qarʕe daʔ ʔənsanat
məlle hano mən ʕuǧbo yo ya aḥunone hano qay u quṣrano maʕəmro yo me qarʕe daʔ ʔənsanat
əmmi ho ya aḥuno kit zlam bu baytano mdaglono bi arʕo xoṯe layt
w u zlam d lo ġolable bad dugle gmoḥe u sayfo b qarʕe taḥte šariʕa taḥte qaḏ̣iye d šariʕa w šarṭ d qoṭəʕ qarʕe w maḥatle rasmi ǧamhuri yaʕni w maʕmər +det ebe
omər wallahi l ʕaḏ̣im ya aḥunone gəmǧarabno u zlamano law mahma kallaf ilʔamr əmmi ṭayyəb
qayəm azze komər u ḥa yawmo mḥele ʕal u tarʕo du bayto du zlam mdaglonano taq taq omər nafiqo i barṯo du mdaglono kətle barṯo komər xd u kukwo
məlla mə kit xer išalla ya šab omər məlle šaməʕno ono d babax kəmdagəl w kmaḥət šarṭat d qoṭəʕ qarʕe du ʕulmo w ono aṯino mǧarabnole aw qoṭəʕ qarʕe aw ġolabnole ono qoṭaʕno qarʕe
əmmo izox bu darbayḏux xort lo məstahlat w diʕan diḏux
noše ʕal u šiḏo d babi lə kqodər babi zlam manʕlo yo kḥozat haqqa qarʕani du ʕulmo qṭiʕile nošo lə kqodər aʕle bad dugle ṭray me ruḥux w izux
omər məlle lo kowe abadan ṣafro malle l babax w gdoṯeno ono w hiye gmaḥtina məǧləs w maydina l ḥḏoḏe ayna d qoṭəʕ qarʕe du ḥreno
ǧbiro komər i kačke hula xabro lu babo eh məlle layt manəʕ ṭr oṯe
omər ṣafro qayəm u kurək azzeyo ʕabər sano u mdaglono šlomo aʕlayxu
əmmo ahla w sahla u babo omər ahla w sahla ʕal aʕ ʕayne xer išallah abri
omər walla aṯino d mǧarabnolux kḥozeno aq qarʕe d qṭilux w maʕmallux appe aw qəṭʕat qarʕi ste aw qoṭaʕno qarʕux omər eh layt manəʕ
qayimi səmme waroqe bi ḥkume xd i ʕade u reyyəs d ǧəmhuriye u wuzara w kulle mḏ̣alle aʕlayye ḥaḏ̣ər w məǧləs w hənnək a tre ḥaḏ̣iri maḥatte u sayfo d ḥa d qoṭəʕ qarʕe du ḥreno maḥatte ʕal i ṭawle w yatiwi a tre
omər məǧġal ya u ḏ̣ayfo d aloho hat məǧġal hat ḏ̣ayfo hat lazəm d mdaglat zəd mini w i ǧġaliyayḏux məǧġela omər lo ono ḏ̣ayfo no u ḏ̣ayfo lo kowe d məǧġəl meqəm du moro du bayto lazəm more du bayto məǧġəl məǧġal hat
komər ǧbir hano u moro du bayto ǧġil məlle ono kətwayli ʕezo kul ṣafro gqoyamwayno gəmbarbazwayno u ḥalwayḏa ʕal ḥamši qəryawoṯe mokalwayno u šaʕb d ḥamši qəryawoṯe mu ḥalwo di ʕezayo omər haṯe yo w bas omər haṯe yo ġayr mede layt omər layt
omər walla aḥuno ono stene omər u ruʕyo da gyoṯe d ḥamši qəryawoṯe wayno
omər kul gḏayto laydowa bu qenayḏa w oḏaʕawayno a gyoṯe d man ne w ab beʕe d man man wayne mobalwayno kul bəḥto lu morayḏa″
omər m bayn a kṯoṯani kulle daḥ ḥamši qəryawoṯe kətwa ḥa diko
omər u ḥa yawmo ḥəngi qḥənno mu bexudi ḥəngi kətwa xašuno
omər mḥalaqli ḥabṯo d ʕafro l ḥaṣe omər hawi baxča w bəstono uuu ǧnene mede ʕuǧbo rabo
omər mhalaxli bu bəstonano uh kul pine daž žabaš hawyo ha hawxa
yaʕi žabaš masayəl eba omər qayəmno ono ste azze lebi l žabaš ḥəngi ṣahino mu halxo mədli li žabaše mḥeli i skino eba
omər i naqqa d mḥeli i skino eba ʕabiro i skino bi žabaše omər ʕabiro bi žabaše naḥənno bəṯra w bəṯra
omər i naqqa d naḥənno bəṯra i dukane w ḥadode qyamto šuqo xd i ʕade
omər malḥaqli li skinayḏi omər čiko se ḥa ḥadodo kalən komqatli aʕla aḥ ḥadode
marke larke məlli sumulli sayfo mina omər səmmalli u sayfano d ʕal i ṭawle uʕdo qoyamno qoṭaʕno qarʕux
omər mzaqaffalle omər mərre naǧiḥat
omər tamo qṭəʕle qarʕe du zlam w mamtele traḥar baġle stene maṭəʕne mu mal du zlam u mede d šqiwayle mu ʕulmo kule w i barṯo ste ʕəl mənne laǧane
komər qayimi məlle de aḥunone annaqqa qumu gəzzan lu baladayḏan hawile tarte niše hayo w hayo at tarte hawən ele
komər a tre aḥunonayḏe mətfakarre annaqqa aydarbo aḥunayna u naʕimo gmobəl at tarte nišani aš šafirani moballe lu balad
u naməs hiye samle w aḥna gəzzan xd ab bume l mən
ḥa komalle lu ḥreno qum qəṭlinale u ḥreno komər e aḥunayna yo ḥaru bayto aydarbo qəṭlinale omər de tux qəṭlinale omər bavo hama lo qəṭlinale gməfqina ʕayne w gṭorinale harke w məblina an niše gəzzano
hənnək lo mətfakarre bu darmono d ʕayne du babaṯṯe d kətyo b kəste
latimile a tre papuko maṣərre w mofaqqe ʕayne w maḥtənne b sefe w mballe ak kačkat w azzehən
komər hani at tarte kačkat mə gsaymi kul ḥḏo kətla siġa d lo b iḏoṯe d noše simi as siġatanək d dahwo
komər i naqqa d səmme i ḥalaṯe ebe mədla kul ḥḏo fardo mḥalaqla l kise
mədle a tre fardanək čikəlle b kise samyo yo
omər ḥaṣlo i ǧġaliye kəṯyo bəṯre ḥḏoḏe
omər aṯən ay yawnanək mərre way ḥzay u zlamano lo diʕan diḏe w du xortano d hawxa ǧarile lann aḥunone səmme ebe
i ḥḏo i yawno məlla li ḥreto əmmo ya ḥoṯo d šomaʕwa mini kito kero d gelo mqabəl diḏe hama d mhalaxwa tarte fašxat w moyadwa u kero du gelawo w ṭoḥanwayle hawxa w ʕoṣarwa b ʕayne w ʕayne kalən b sefe d moyadwa maḥatwalle b dukṯayye gnayḥiwa xəd meqəm
omər hano u kurək xəd zlam malhamle hawxa
fahəm mʕašarle i kačkayo kmo waxt fahəm ʕal i ləġaṯṯe
komər dəqle u gelawo maḥatle b ʕayne markawle ʕayne b dukṯayye komər aṯi ḥwilo əšmo walakən ʕayne nayiḥi
komər nafəq azzeyo hul lu baladayḏe
hani ann abne qamoye d azzən məlle ko yo abri azzən su babaṯṯe mtalxu u darmono
e mərre haṯe yo d masmelalux haṯe yo d masmelalux ṭro hiya maniḥo ʕaynux
kobole darmone mad darmone zəd kkaywi ʕayne fayda layto
komər hano u kurək malḥaqle i walaye du babo
qayəm me d malḥaqle l gawa di walaye šqilele gawo d ṣafuro zalṭono
maləfle ʕal sawke larke noše d l oḏaʕle səmle ruḥe kačal
w azzeyo se ḥa yuḏoyo sayəġ
hawi greʕo gab u yuḏoyano b nane zike yaʕni b laḥmo d oxele u laḥmayḏe w xodəm u zlamano
koḏəʕ hiye an nišani lə groḏ̣ən ʕam ann aḥunone hul d lo mamtənne u fardo di siġa ḥreto
komər kəmdaʕən ʕal an nišani kəmmi gšəqlutlan gsaymina adyawma məštuṯo
flan hayo kəmmo tayli u fardo di siġaṯe lu ḥa mann aḥunone i ḥreto kəmmo tayli u fardo di siġayḏi gšəqlallux layt manəʕ
m ayko gmamtənne man yo aʕle sayəġ flan yuḏoyo əzzano l gabe
komər hiye kale u aḥunaṯṯe u naʕimo gab u yuḏoyo ḥzele u aḥunayḏe u rabo kaṯi məlle šlomo aʕlayxu omər ahla w sahla
omər kibux saymatlan siġa xaṯe omər ḥəlle lu sayəġ aʕla məlle naʕam məqqa gəmkalfo omər ḥamməšmo lirat dahwo yaʕni mede ṯaman yaquro ḥatta d lo qodər samla
omər hani ḥamməšmo lirat d dahwo w suma e məlle bəṯr ḥamšo yawme tux muda
komər hano u yuḏoyo ksoyəm w lo soyəm d qodər mofəq u rasm di siġaṯe muš mumkən lə kqodər mofaqla
kmər hano u zʕuro kgoḥəx aʕle məlle ya mʕalmi aydarbo hat sayəġ w lo kəḏʕat məfqat u rasm di siġaṯe walaw ono kibi samnola
omər abri d saymatla mən d əmmat u ṭalabayḏux mawǧud yo
omər lo kobaʕno mede minux zux tayli gḏayto ḥšayliyo adlalyo w səmli əšmo d rezo quma w taya w ṣafro tux məd u fardo di siġa ono gsamnuxyo b lalyo
komər qayəm azze azze u yuḏoyo ḥšelele gḏayto mteleleyo maḥšamle
mədle tanagaye mtaqtole w ṣafro mʕalqole b basmoro manək
məlle ko yo simolux məlle ha kəlla ḥaru bayto haṯe i siġayo omər ba mə samno haṯe yo ha ha layt ġayr mina
komər u yuḏoyo qḥir mine ġalabe məlle ḥur abri gaḥxo aʕli lo gəḥxat
məlle wallahi l ʕaḏ̣im lo goḥaxno aʕlux annaqqa d mtatli adlalyo wazza mede hawxa mar rabani ḥošatla bu šarafayḏi ṣafro gdobenux siġa xoṯa tamaman
komər qayəm u lalyawo ste azze mtele wazo ḥəšyole w mšadalleleyo muklo w maštyo flan w ḥamro aʕma omər ṣafro kqoyəm hedika kmofəq i siġa i ḥoṯayḏa me kəste w kəmʕalaqla
hano u yahudi kəzze ṣafro kḥoze i siġa i ḥoṯayḏa tamaman kəlla mʕalaqto
aṯi abre du malko omər tfaḏ̣ḏ̣al hani ḥamməšmo lirat d dahwo mədle li siġa azze komər abre du malko awwəl d azze lu bayto mḥalaqle i siġa ʕal i aṯto i barṯo du malko daǧ ǧən
omər məlla aṯi azza hula xabro li ḥreto li ḥwarṯayḏa məlla aṯi more di siġa maṭi harke yo
komər i naqqa d friši nafiqi mu baladaṯṯe heš me meqəm d kətwayne bu bəstonaṯṯe d meqəm komər huwaylale li kačke du malko daǧ ǧən lu nxiroyayḏa lu gawro huwaylale xuṣa
məlla i xuṣaṯe i naqqa d fərxatla gnofaqlux səsyo w rumḥo w kul mede haṯe ṭaʕino wayla d omannanxuyo meqəm
l ḥaṣlo əmmo gnofaqlux səsyo w rumḥo w sayfo eba 
fayišo i xuṣayo b iḏe hul lu waxtawo aṯi l bole
komər l ḥaṣlo azzeyo i naqqa d mḥalaqle i siġa si aṯto komər məlla aṯi 
hula xabro li ḥreto komər
u ḥreno stene qayəm aṯi su yahudi d soyəm i siġa ḥreto
aṯi məlle ya xawaǧa kobaʕno d saymatli siġa xtaṯe məqqa kəbʕat omər ḥamməšmo lirat d dahwo omər tfaḏ̣ḏ̣al
l ḥaṣlo lə kmakuno rišayxu maxlaṣle hayo ste huleleyo
azzən maḥatte i məštuṯaṯṯe d saymi məštuṯo annaqqa la tre abne du malko w aṯən w gawiri e gawri a tre
mən ǧumle mʕazamme u yahudi ste li ḥafle hano u kurək məllele ya mʕalmi ono səmlilux u naməsano kule w as siġatani eli huliluxne ono stene gdoṯeno aʕmux li ḥafle
məlle de miṯ mayṯat kačal dan nəḥre hat l mən gdoṯat aʕmi lo mbele
l ḥaṣlo omər hanək səmme i ḥaflaṯṯe w lə mballe u kurək
komər hano hedika ʕaṣriye me d hawyo i saʕa čaʕ ḥaḏ̣iro i ḥafle kalyo mazbuṭ frəxle i xuṣayo diḏe nafəq u səsyo u sayfo w i rumḥayḏe rawəx ʕal u səsyo w mḥele azze komər lu quṣro di mamlake du babo
mḥele məšwar hawxa bayn ak kuresi hiye w u səsyayḏe u ʕulmo gmahzəm me qume
kmoḥe ǧədid ḥreno u ʕulmo kəmmi xər xər xər maḥrawle i ḥafle
hano u abro du malko komər man yo hano d aṯi u tarazano d moḥe hawxa bayn i ḥaflaṯe maḥrawle i ḥaflayḏan əmmi walla lo kəḏʕina
qayəm hano u abro du malko ste krowəx ʕal u səsyayḏe gəmḥaləq bəṯre komər qayəm abre du malko rawəx ʕal u səsyayḏe w nafəq bəṯre
ʕala bina gmoḥele šaqmo tarte mḥayṣele qoṭele
komər hano u aḥuno yo lebe malyo mine yo griš +det me qume
xṣuṣi lə kmayəl me qume griš me qume griš me qume hul d mofaqle larwal mu balad
komər tamo daʕər ʕal u aḥunayḏe u rabo mḥalaqle u sayfo l qḏole qṭəʕle qarʕe du rabo qṭəʕle qarʕe du aḥuno rabo komər daʕər
naqqa ḥreto i ḥafle kila yatuto heš yaʕni mərre kazze gmoḥele šaqmo tarte w gdoʕər mede layto lo mətfakarre d qṭile
daʕər naqqa ḥreto mxarbaṭle naqqa ḥreto i ḥafle
hano u aḥunayḏe u ḥreno u ḥaṯno hawo ste rawəx mḥalaqle bəṯre griş me qume de de de da mofaqle hawo ste larwal mi walaye komər daʕər aʕle qṭəʕle qarʕe tawo ste
bu dʕoro d daʕər kila i ḥafle heš kula mawǧud məlle ya šabab noše lo roməš
i ḥafle uʕdo gmiǧaddo +det hežnu ktuyo haṯto i ḥafle
ono abre du malko ḥaqiqi w a tre aḥunonani diḏi hawxa səmme ebi
w azze manḥatle u babo məlle tux babo hano u darmonayḏux mofaqle me kise w dəqle w ṭḥəlle maḥatle b ʕayne du babo komər ʕayne du babo ftiḥi
i naqqa d ftiḥi ʕayne du babo mədle l iḏe du babo manḥatle məlle hano yo u abrayḏi w i ḥafle ele gtuyo w hani an nišayḏi ne w hanək d səmwalle maxənwalle ann aḥunonayḏe ne w i ḥafle du abrayḏi tano yo
w sare wa žmira saġ ṭrowe rišayxu basimo zuhoerer tə saġtər
d omanno kətwa w latwa š ṭaw m aloho d bi šmayo latwa
kətwa zlam kətwayle arbʕi abne
u zlamano kətwayle arbʕi kaloṯe
kqayimi kul ṣafro u zlamano hiye w ann arbʕi abnayḏe w kmaydi grawxi ʕal as səsyaṯṯe w as sayfe w ar rumḥaṯṯe w kəzzehən lu nečir lu čol
kəzzehən lu nečir ṣafrayto ʕaṣriye koṯən lu bayto
yawmo tre tloṯo arbʕo u ḥa yawmo u šiḏo čik b lebe di emaṯṯe w məlla lak kaloṯe aḥna qay gfayšina hawxa baṭile harke bu bayto ag gawrayḏan kəzzehən lu ṭuro lu čol kokərxi
ono d saymitu b diḏi gəzzino gḥəzyono l kul ḥa dost w b imomo gəmkayfina ʕam ad dostinayḏan w ʕaṣriye gdoṯən ag gawrayḏan ste mkayfina ʕam hanək
maqnaʕla ḥḏo b ḥḏo mak kalotayḏa qaniʕi kulle fayišo i naʕəmto
i naʕəmto məlla ono u qarʕano zele mi lašaṯi lo kowe d maqbəlono u amrano d kəmmat
madam u amrano lə gmaqblatle kəḏʕina ʕiš diḏax mən yo
kqaymi hedika d amṭən ann arbʕi dostin dəṯṯe w mʕalqi i žənəke bu tarʕo ʕəbri ann arbʕi niše w ann arbʕi gawre kul ḥa gmoḥəlla dokumo
w saymi u kefo w ḥanakaṯṯe hul bəṯr me falge d yawmo waxt d čačoʕin
qayimi i naqqa d nəfqi stene disa moḥəlla u dokumayḏa nəfqi
i naqqa d koʕəbri kmoḥəlla tmoni dokume i naqqa d konəfqi moḥəlla tmoni
azze yawmo tre tloṯo bu ḥalano w yarḥo yarḥo falge i žənəke ġalabe hawyo zaʕif
u gawrayḏa məllela ya ḥurma hano qay hawxa komizayʕfat məlla layt mede
aydarbo layt mede malli di raṣṭiye məlla layt mede
hano u zlamayḏa b ʕaql we ġalabe məftakalle məlle gədloṣeno kḥozeno u šuġlano aydarbo yo
qoyəm tole ruḥe lawġul w ḥoze hawi qroṭən mraṣtiqi d oṯən ann arbʕi ann arbʕi dostin dan nišaṯṯe w mʕalqi i aṯto mqabəl b ʕayne bu tarʕo w ʕəbri ann arbʕi niše dann aḥunone w i emayḏe w ann arbʕi dostinaṯṯe kul ḥa moḥəlla dokumo arbʕi tmoni dokume w fəlti bayn ḥḏoḏe hul čaḥoʕin
w qayimi nəfqi moḥəlla disa tmoni dokume
omər haa annaqqa aḏəʕno maṯe yo
qoyəm hedika ʕaṣriye d omər li emo lu babo d omər ono i ḥurmayḏi amane d aloho w dəṯxu w ṣafro d omər de b xaṭər dəṯxu kazzino w mḥele bu čol azzele
azzele l walaye raḥəqto azzele lu bayto du šulṭono məlle ya u šulṭonayḏi aṯino l gabux d xodamnoli mede graʕyuṯo
məlle abri mən koṯe minux saymat šuġlo məlle kul mede koṯe mini
məlle koṯe minux d obat am maye di ǧivate w aǧ ǧiġarat məlle lo e baʕ mən koṯe minux koṯe minux xədmat d saymat as səsye more xədmat as səsye məlle e koṯe mini e məlle de zox xdam as səsye
kəzzele kxodəm as səsye kobe u emaṯṯe kosamme timar yawmo tre tloṯo ʕaṣro walḥaṣəl yarḥo u ḥa yawmo šamiʕo i emo
šamiʕo i emo aḏiʕo ayko yo w saġ yo aḏiʕo gtowela bala mu abrano diḏa
kqaymo d əṯyo lu šulṭono d əmmo ya ṣulṭane mi d omər he d əmmo kəḏʕat hat kobaʕlux qayso du zmoro d maḥtatle bi dərto d zomər
məlle daləq babe d babaṯe zbaṭliyo qošaʕno qarʕa ayko m ayko kito qayse d zəmri
məlla bele bel hawo u says koxodəm as səsyayḏux hawo kibe amṭe u qaysawo
azzele qrele lu says i žənəke hay nafiqo
qrele lu says məlle tux abri məlle mən kəmmat ya u šulṭonayḏi məlle hat kito qayso du zmoro kibux amṭatle məlle lo koḏaʕno ayko yo w lo ḥzeli ono aydarbo gdamṭenole
məlle ono kobaʕne ya minux ya mu qṭoʕo d qarʕux məlle ʕal aʕ ʕayne
qoyəm zele u saysano das səsye d obe u em das səsye w boxe ġalabe baxyo mayiro w baxyo w lebo mkarbo
kətwa səsto ġalabe pise obewayla u tawno d kətyo natino mʕafnəko i kuzməke maḥatla quma
w u səsyo towe du šulṭono obewayle sʕore diqe w tawno naḏ̣ifo nḥilo
ḥəngi baxi hawxa baxyo mayiro w lebo mkarbo i ḥaywanaṯe d aloho yaqəḏ lebe aʕle w mu ṭaraf d aloho hawi u šuġlano məllale ya kurək qay koboxat hawxa
məlle ašər u šulṭono komalli zux amṭay u qayso du zmoro ono lo koḏaʕno ayko yo lo taḥt i šmayo lo ʕal i arʕo lo payna čol yo
məlla ya kurək hawli a sʕore diqanək u tawno nḥilawo laǧani w haw u tawno fayiṭo i kuzməke lu səsyawo lu səsyawo du faḥəl ono gədamṭyalluxyo
e məlle ahla w sahla qoyəm hedika obele a sʕore diqe u tawnawo u naḏ̣ifo li səstayo w obe u fayiṭo lu səsyo
d əmmole de zux ramḥəl amṭaylux maglo tuyo ġalabe ʕawədto
w itux rwax ʕal ḥaṣi w bu darbo gdəmmallux lu ḥarulux
ṣafrayto məlle ya u šulṭonayḏi kobaʕni maglo minux tuyo ġalabe ʕawədto
məlle hawule maglo ġalabe ʕawədto maru l ḥa maḥ ḥadode d obele
mofəq i səstaṯe rowəx aʕla w zele
məlle abri lo məblat i səsto piskayo mobəl ḥḏo tuyo ṭawto d qədro aʕlux
məlle lo ya u šulṭonayḏi ono haṯi basli yo
rawəx ʕal i səstayo i pise w mhalaxle bu darbo
i naqqa d qṭiʕi mi walaye i səstaṯe məllale məlla ya zʕuro kəḏʕat gdəmmallux mede u mede d əmmone d lo saymat gtowət kefo kumto ono ste aʕmux
gəzzano gmoṭina l hədam gḥozat kefe kome
me d maṭina lu hədamawo hənna gdəmmi ahla w b xere kaṯi ḥetəlle mxadde hənna gdəmmi ḥetəlle dawšak hənna gdəmmi mṭawule muklo
hat lə maḥtat xabro d ḥa mənne b aḏnux w lə ḥayrat lo bi xaṣrayo w lo payo yaʕni lo bi čape w lo bi raṣṭe haləx
gmoṭat li dawmo d kozəmro ḥayṣelux čuklike ṭowo bi čape w bi raṣṭe b ḥḏo ḏ̣arbo manḥeta
d saymatla tarte gtowina a tretayna kefe kome
b ḥḏo ḏ̣arbo manḥeta w məd li čuklike ḥeta l katfux w madʕər foṯi w haləx
bale me d hulux u ḥaṣo gədmhawri ak kefanək gdəmmi ḥa maxlaṣle ḥa nəkle u qaḥfo d babayxu ḥa nəkle emayxu ḥa səmle flan mede abxu
hat lo maṣiṯat lo madəʕrat qarʕux li xaṣra čape w lo li raṣṭe w ḥur bayne aḏnoṯi w haləx
hawxa i səsto komaširo ʕal u zʕuro
qayəm mhalaxle maṭi lak kefe kome w ak kefe komani mazʕaqqe mhawarre me hawir hənna əmmiwa kaṯi ḥetəlle dawšak hənna əmmiwa amṭawəlle mxadde hənna əmmiwa amṭawəlle muklo hənna əmmiwa amṭawəlle maye
u zʕurano lo ḥəlle lo bi xaṣrayo lo payo
səmle at tarte aḏnoṯe di səstayḏe račav w koḥoyər appe w koqoləʕ
w kḥoze i dawmo kala mqabəl d ʕayne i dawmayo d kozəmro
w mhalaxle mhalaxle maṭi si dawmo manḥatle raġlo m diḏe mi rkebiye di səsto w ḥḏo fayišo
mḥalaqle iḏe li čukliko di dawmo w midole w mḥele b ḥḏo ḏ̣arbo manḥatle i čuklike qṭiʕole w maḥtole l katfe w madʕalle qarʕe di səstayḏe w aṯi mhalaxle
i naqqa d mhalaxle mhawarre lak kefe komanək lo b ḥəs w lo b mo w lo b alfo
hənna kəmmi maxlaṣle nəkle u qaḥfo d babayxu hənna kəmmi nəkle emayxu hənna kəmmi qṭilalxu gidi zbaṭəlle
hiye lo kzoyəʕ w lo gmaḥət zəḥṯo b lebe w komhaləx w koṯe
me d šafəʕ ak kefe komanək baṭəl haqqa du ḥəsawo ṣafi mede lo fayəš
i səsto məllale məlla ya kurək məlle he məlla xaliṣat annaqqa haləx sarbast lo zayʕat
w qayəm aṯi hedi hedi maṭi li walayayḏe maṭi li walaye su šulṭono šlomo aʕlux ya u šulṭonayḏi məlle ahla w sahla ġalabe b xere aṯat ya abri amṭelux u qayso məlle amṭeli
məlle de ḥete tamo maḥatle tamo bi bərke dam maye d kətyo bi dərto du šulṭono
maḥatle u qaysawo zməlle zməlle xəd uʕdo dar rayd kozəmri
hano i emo du kuruko šamiʕo d amṭele u qayso du zmoro qayimo disa d əṯyo mi walayayḏa d əṯyo d əmmo ya u šulṭonayḏi d omər he
d əmmo ḥzelux w məllilux u qayso du zmoro kit d əmmat layt
annaqqa kito am maye du raqḏo am mayanək ste du raqḏo d oṯənwa u qayso gzomər w am maye grəqḏi
heš me žnuva gbosamwa i dukṯayḏux w i fərǧayḏux i walayayḏux gbəsmowa
məlle zbaṭəlli daləq karʕub d babe d babayo d moḥenola ḥa sayfo qoṭannola
hala məlla qayso kito faqaṭ maye m ayko kit
məlla bele bele ya u šulṭonayḏi hano u says das səsyayḏux koḏəʕ w gədamṭalle w qayimo azzala
me d azzala u šulṭono ḥzele dlo says amṭele u qayso du zmoro məlle ʕal baxti gdamṭe am maye du raqḏo ste qrawəlle lu says
aṯi u says məlle ya says məlle he məlle says gədamṭat am maye du raqḏo
e məlle ya u šulṭonayḏi ono m ayko koḏaʕno ayko ne bab baḥare ne taḥt i šmayo ne ʕal i arʕo ne lo koḏaʕno
məlle me qarʕux d qoṭaʕnole w mu təmṭiyo dam maye du raqḏo gdamṭatte
e məlle ʕal aʕ ʕayne
azze lu says ṭləble xaṭər mu šulṭonayḏe disa azzele d maḥət u em das səsyayḏe baxi ġalabe baxyo ġalabe mayiro ḥəs ġalabe ʕeloyo w ġalabe lebo mkarbo
i səstayo d əxlowa u tawmo fayiṭo əmmo ya kuruk qay koboxat omər u šulṭonayḏi komalli amṭay am maye d korəqḏi ono m ayko gdamṭeno am maye d korəqḏi m ayko koḏaʕno payna baḥar ne payna nahro ne
məlla aloho d maḥru baytux w dat tašqalat d koṯe b qarʕux
hawli a sʕore diqe w tawno u nḥilo u naḏ̣ifo w hat i kuzməke w u tawno fayiṭo lu səsyo w tux ʕal aloho w aʕli
məlle ba ʕas annaqqa ste d zawnat aḥ ḥayayḏi ġalabe koweno mamnun minax
hulela a sʕore diqe w u tawnawo u nḥilo naḏ̣ifawo w hule u fayiṭo lu səsyo ṭowo
məllale de zux ramḥəl ṭlab šarbo xliṯo w rwax ʕal ḥaṣi w haləx lo ḥarulux bu darbo gədmaširono aʕlux
ṣafrayto howe b xer aʕlayxu stene w ʕal u kurək ste 
ṣafrayto qayəm məlle ya šulṭono hawli i šarbo
hulele šarbo xliṯo w qayəm mofaqle i səstayo i pisəke d rowəx aʕla
u šulṭono məlle abri qay i səsto pisaṯe koməblat məlle ya u šulṭonayḏi ono haṯe kmafyoliyo
w qayəm rawəx ʕal i səstayḏe w mhalaxle azzele bu darbo məllale məlla ya kurək məlle he məlla gmoṭina lu nahro dam maye gmoṭat disa l kefe kome gədəmhawri xd u šəklawo
hənna gdəmmi ha kaṯi ḥetəlle nvine hənna gdəmmi ḥetəlle dawšak hənna gdəmmi amṭawulle muklo hənna gdəmmi amṭawulle maye
hat lo ḥayrat lo bi xaṣrayo w lo payo yalənəz gḥayrat bayn aḏnoṯi w gədəmhalxat
gmoṭat li bərke dam maye gnəḥtat gədfayšo ḥḏo raġlo m diḏux bi rkebiye w ḥḏo gmoḥat i šarbayḏux bam maye
gdəmmo buq buq buq buq gməmloyo +det
me d məlyo i šarbayḏux muda w madʕər raġlux rwax w haləx
faqaṭ lo kowe d ḥayrat lo bi xaṣrayo w lo payo ono ste w hat ste kowina kome gfayšina xtani
e məlle qay gḥoyanno lə kḥoyanno azzele azzele maṭi li bərke dam maye
manḥatle i ḥḏo raġlayḏe mi rkebiye di səsto w i ḥḏo mədle li šarbo m ʕal i arʕo mḥele bi bərke dam maye əmmo buq buq buq buq məlyo +det
omər ḥəh qaləb l ḥaṣe di səsto w hule foṯa lu bayto mhalaxle
i naqqa d mhalaxle mhawarre lak kefe komanək hənna mərre ṣabava maxlaṣle hənna mərre daləq babo maxlaṣle qṭaləlle hənna mərre ha kaṯi aʕlayxu
hiye lə manfaʕla gabe kḥoyər b aḏnoṯe di səstayḏe w kəmhaləx raṣṭ hul d aṯi maxlaṣle ak kefe komanək
me d maxlaṣle ak kefe komanək əmmo de annaqqa məǧġəl mən d məǧġolat sarbast hat
qayəm aṯi lu bayto aṯi lu bayto məlle lu šulṭono ya u šulṭonayḏi kamṭelilux am maye d korəqḏi
maxlalle i šarbo dam maye bi bərke dam maye du šulṭono d kətyo bi dərto w maḥatte u qaysawo d kozomər tamo u qayso kozomər w am maye korəqḏi
u bayto du šulṭono bu waxtawo bu ʕumrawo bu zabnawo d basəm mi walaye du šulṭonano lawi
hano i emo du zʕuro šamiʕo disa d amṭele am maye ste
qayimo aṯyo d əmmo ya u šulṭonayḏi d omər ha d əmmo ḥzelux aydarbo annaqqa i dukṯayḏux di ṣalṭana basimo faqaṭ fayəš mede məlle aydarbo
məlla annaqqa hano u xodumayḏux das səsye d qoyəm d əzzele li briṯayo moḥe rišo b emux w babux ḥoze aydarbo ne w doʕər
məlle daləq kaboka d babe d babaṯe hala hani bi briṯaṯe wayne
məlla lo ya u šulṭonayḏi u saysawo diḏux das səsye lu goran d amṭele hanək gdəzzele l tamo ste w gdoṯe
w qayimo i žənəke d əmmo hə nəfqo w əzzala
qore lu saysayḏe d omər tux abri omər naʕam itux ḥzay zux li briṯayo mḥay rišo b emi babi w tux
e məlle ya u šulṭonayḏi am medonani a ḥrene d məlluxli ʕal i arʕo wayne qadərno amma hate li briṯayo ono aydarbo gəzzino
lo ǧəbrayil kit aʕmi w lo ʕəzrayil ono aydarbo gəzzino
e məlle ya mu qṭoʕo d qarʕux w ya mu mazlo d əzzux məlle ʕal aʕ ʕayne gəzzino
qoyəm əzzele disa d obe u em das səsyayḏe w boxe baxyo ġalabe mayiro w lebo mkarbo
i səstayo du tawno fayiṭo məllale ḥaru bayto disa mən tašqala səmle b qarʕux
məlle komalli izux mḥay rišo b emi babi bi briṯayo ono aydarbo gəzzino li briṯayo
məlla de hat hawli a sʕore diqe w u tawno w lə ḥorulux ʕal aloho w aʕli
e məlle ṭrowe hulela a sʕore diqe u tawno naḏ̣ifo w ṣafrayto hedika qayəm ṭləble xaṭər mu šulṭono w mhalaxle rawəx ʕal i səstayḏe w azzele
məlle yalənəz gədamṭatli nišan me babi d amṭatli i məsbaḥayḏe məlle ṭrowe w qoyəm mhaləx w əzzele
azzele mḥalle bu čol kanne kəmhalxi i səsto mašəlla aʕle
məlla ḥur u mede d əmmallux d mġalṭat a tretayna azzano w d lə mġalṭat gmaxəlṣina w gdoṯina
məlle lə gəmxalaṭno
məlla gəzzano gmoṭina ʕal feme di škafte gmaydat li farše me feme di škafte gʕəbrat l gawe di škafte kito zlam tamo
gədmšayəl minux gdomər i dədwoniṯo di səstayḏux ayko dukṯo yo
ono gmarməšono aḏni aw gmarmišono i duvayḏi aw gmarməšono i tḥelayḏi aw gmarməšono ʕaṭmi
hat mar kala b flan dukṯo gdomallux aš šarṭani kulle
me d aḏiʕatte gdomər de šfaʕ annaqqa izux gəzzux l tamo gḥozat i emo w u babo du šulṭono gdəḏʕat ʕiš dəṯṯe mən yo w gdəʕrat disa
me d daʕirat disa l tamo disa gdomallux u šarṭano
disa ono gmarməšono a hnani i lašayḏi a dkoṯayḏi hat gdəmmat kale b flan dukṯo
gdomər de zux annaqqa aloho aʕmux maxlaṣlux bale ṭlab mu mal di arʕo mən ṭəlbat gdobenolux hat mar ono tə mede lo kobaʕno
kito gabe ǧəmǧəmto ḥewarto mʕalaqto w čugan gaba
mar ono kobaʕno i ǧəmǧəmtayho u čuganawo mede ḥreno mə ksamno bu mal di arʕo
gdomallux mə ksaymat payo w l mən yo mə kṭuyo hayo
lə kṭuyola ḥamšo qurušat hat mə ksaymat payo hat mar ono mə ksamno bu mal di arʕo žġeni mi ǧəmǧəmtayo lo kobaʕno
hat gdəmmat hawxa w hiye gdomər l mən yo mə ksaymat eba tali gdomər lo kobenoluxyo
hat mar lo kobat ṭrowat saġ b xaṭər diḏux kazzino
me d məllux hawxa gdomər tux mobela
w qaymo hawxa komaširo aʕle bu darbo komər lə gəmġalaṭno haṯe azzehən
yawmo yo tre tloṯo yarḥo yo maṭi l feme di škafte
qoyəm moyəd l farše m feme di škafte w noḥət bad darġe manḥət i səstayḏe ḥoze nafəq u zlam xətyarawo l qamayte
məlle ya xort l ayko gəzzux məlle ašər kobaʕno əzzino harke da ḥozeno i emo u babo du šulṭono
məlle abri harke laybux šəfʕat yalənəz kətli šruṭ mare d əḏʕat u šuruṭayḏi gmašfaʕnux lo šfoʕo latlux harke
məlle ʕal aʕ ʕayne mar məlle i dədwoniṯo di səstayḏux ayko korəmšo
i səsto marmašla aḏnoṯa məlle b aḏnoṯa məlle ayko korəmšo məlle b riše di duvayḏa məlle i dədwoniṯayḏa ayko korəmšo məlle b rawša ayko dukṯo krəmšo məlle krəmšo bi tḥelayḏa ayko korəmšo məlle krəmšo b knišora ayko krəmšo məlle krəmšo b ʕayna
məlle de abri zux aloho howe aʕmux šfaʕ annaqqa da izux
w qoyəm u zʕuro mhaləx w əzzele
əzzele məlla de annaqqa ono gfayšono harke maṣərli harke w hat izux
azzele šafəʕ maṭi məlle ayko yo u šulṭono mərre ašər u šulṭono kle he bi odayho
mḥele ʕal u tarʕo ftəḥlele i oda məlle šlomo aʕlux ya u šulṭonayḏi azzeyo nšəqle iḏe
məlle ahla w sahla abri aydarbo qadirat d oṯat harke
məlle alo lu abrayḏux ǧbəlleli w məlle əllah gəzzux ḥozat babi emi aydarbo ne b mə ṣurṭo ne mə šuġlo kosaymi w tux
məlle abri ono mə gmaḥkenolux alo kḥozat dukṯi ġalabe basəmto yo w kali mkayfo no w dukṯi i malkuṯo yo w kḥozət dukṯi be mə basəmto yo mən oda basəmto kətli w zux hawxa malle
məlle laybe d əzzi hawxa d omannole yalənəz gdəmmatli mede maḥwatli nišan bu bayto d oḏəʕ aṯino me gabux
məlle de mədlux abri i məsbaḥaṯi diḏi w awwəl d nofəq u yawmo ḥa b nisən ḥa b nisən awwəl d nofəq u yawmo gmoḥe i šəmšo u zaliqo me d mḥele lawġul ftaḥu tamo kito tloṯo mxole d lirat kanne tamo bu šuro ṭmire
i naqlayo mofequ hani ste d oḏəʕ aṯat larke
e məlle maqbəloli minux b qarʕi annaqqa lazəm yo d ḥozeno i emo du šulṭono ste
məlle abri laybux ḥozatla kle ka bi dukṯo bi ʕətmo baraytayo w i ʕətmo w kula nuro laybux əzzux l tamo
məlle ya u šulṭonayḏi qay yo hawxa dukṯa ʕətmo yo
məlle abri aḥna i naqqa d kətwayna bi arʕo saġ yawmo d quro d maṭro d talgo ġalabe quro aṯyo ḥḏo ḥurma faqərto l gabayna zalṭoniṯo
kokərxo d obəlla i ǧamaʕa kul ḥa fako d laḥmo
aḥna ste kətlan barduše d baṣro kala ʕal i nuro korəṯḥo
məlli ḥurma məlla ha məlli zax məd garmo me d falqo d baṣro hawla w hawla ṭlamṯo d laḥmo ṭro d əxlo w qšaʕ qeməsto m diḏax ste mofəq hawla ṭro lawšo w marla mar aloho howe aʕmax
omər u šulṭono məlli hawxa li ḥurmayḏi i ḥurmayḏi qaymo əzzala qəšʕo u ḅaṣro w ṭəryo u garmo xalyo d obole li ḥurma
w amṭyo qappal hawxa xəd ǧulo d ḥmoro towe pis w maḥtola ʕal i ṣəṭra di žənəke w d əmmola de zax annaqqa ayko d kəzzax izax
me ḥṭiṯa di žənəkayo komər uʕdo l aloho čikole bi ʕətmayo
haka lə kmaširatte abri haləx izux izux gdoṯe u zlamano d amṭelelux larke gdoṯe aʕmux
aṯi u zlamawo d kətwe kalyo nobači du tarʕo
mobele mobele omər kḥozatla kle hiya kḥozat u garmo kale b fema komaḥwər w kḥozat žġeni mi ṣəṭrayḏa layto mkasayto qappal pis xd u ǧulo daḥ ḥyewən
məlle ḥəzyoli ḥəzyolux ṭowo məlle ḥəzyoli
i žənəke mhawalla me tamo məlla abri d əzzux li briṯayo ṭro saymi xer w xeratat ġalabe bi arʕo an niše
ṭro malwəši af faqire u faqiro d ʕobər ṭro məklile w maštəlle obəlle ǧule ṭro lə madʕəri hənna dlo mərad w qoyəm d omər b xaṭər diḏax w oṯe
oṯe disa su zlam xətyarawo d omər i dədwoniṯo di səstayḏe d omər ayko d omər b aḏnoṯa d omər ayko yo d omər b 	ʕayna d omər ayko yo d omər b fema d omər ayko yo d omər b nḥira d omər ayko korəmšo məlle bi duvayḏa
məlle de zux abri annaqqa aloho aʕmux ṭlab annaqqa u šarṭ d ṭəlbat mu mal di arʕo məqqa d ṭəlbat d əbʕat gdobenolux
məlle ya u babayḏi ono mə ksamno bu mal di arʕo amma mtaḥsadno ġalabe w rḥəmli i ǧəmǧəmtayhoke w u čuganawoke d obatline hawxa naqqawat gməštaʕeno appe kḥozenanne hawxa šafire
e məlle abri mə ksaymat panək lə kmanfəʕiluxne ḥamšo qurušat lə kṭowən hat mə ksaymat appe
məlle hama rḥəmli hanək hawline mede ḥreno mə ksamno bu mal di arʕo
u zlam xətyarawo b feme di škafte məqqa d səmle lo səmle hiye əllah məlle ono kobaʕno hani məlle zux warux ono ema kobenolux hanək ayko d kəzzux izux
e məlle lo kobat ʕomər baytux de b xaṭər diḏux kazzino 
i naqqa d məlle b xaṭər diḏux kazzino u zlam xətyarawo b feme di škafte laybe d obele mede məlle tux abri tux tux mədluxne izux aloho howe aʕmux
hulele i ǧəmǧəmtayo w u čuganawo w qayəm nafəq ṭləble xaṭər maḥ ḥaḏ̣ar w mine nafəq
omər i naqqa d nafəq w raḥiqi mi škafte i səstayḏe məlla de klay annaqqa ya xort
kali məlla ḥet i ǧəmǧəmto ʕal i arʕo maḥatle i ǧəmǧəmto ʕal i arʕo
məlla de mḥay u čugan ebe mar kobaʕno maṭ ṭaʕmone di arʕo kulle vega harke ṣufro grəšto
i naqqa d mḥele u čugan ʕal i ǧəmǧəmto məlle kobaʕno omər maṭ ṭaʕmone di arʕo kula harke ṣufro ġalabe grəšto rabṯo
ḥzele nafəl čənčən ʕal as sefoqe w hawən rezat l aḏəʕ lo m ayna ṭaʕmo oxəl w lo m ayna ṭore mḥelele tre tloṯo fake w qayəm
məlla de qum annaqqa hul d kəttat saġ haṯe basluxyo w qum rwax w haləx
komər qayəm rawəx w mhalaxle mhalaxle aṯi li walaye su šulṭonayḏe
šlomo aʕlux ya u šulṭonayḏi məlle ahla w sahla ʕal aʕ ʕayne tux abri itaw mə səmlux amṭelux
məlle e ašər amṭeli faqaṭ i ǧəmǧəmto w u čuganawo lə maḥwele lu šulṭonayḏe
məlle tux mar d ḥozina aydarbo ḥzelux emi w babi
məlle ḥzeli babux azzino ʕabənno l gabe dukṯe oda ġalabe basəmto w kula nuhro w dukṯe ġalabe basəmto yo bi malkuṯo yo
w u nišan d huleli ste kala i məsbaḥayḏe kamṭoli laǧanux hadiye
w kito nišan ḥreno ste məlle ḥa b nisən awwəl d nofəq u yawmo me xaṣra d nfaqte d yawmo gmoḥe lawġul tamo ḥfaru gnofəq tloṯo mxole d lirat kanne bu šuro
w hanək ste haka lo nafiqi d əḏʕat dugle l azzi l gabe
məlle ṭrowe abri w emi məlle emux azzino šafəʕno l gaba
ḥzeli kala b dukṯo ʕatəmto kətla garmo xalyo kale gmaḥwər b fema kərkər diḏa koqərṭo ebe
hul bi zorika qadənno mqadamnola əšmo d ḥozenola lə qadənno
ṭrela harke ḥurma bi briṯaṯe u mede d məllela babux lo səmla məlle mofəq hawla falqo d baṣro w malwašla qeməsto m diḏax
hiya qaymo mzalṭəno u garmo u zaluṭo d obolayo mgarʕo ebe
w d obola hawxa qappal qṭiʕo pis maḥtola ʕal i ṣuṭrayḏa d əmmo de zax
marfyola bu qurawo taḥt u talgawo
mi ḥṭiṯo di žənəkayo uʕdo kala tamo bi gihanayo
e məlle abri nšəqle bayne ʕayne məlle ġalabe rḥəmlilux w ġalabe hawino mamnun minux d azzux annaqqa li briṯayo
fayəš kmo yawme disa gabe məllela ya u šulṭonayḏi məlle he
məlle annaqqa d saymat msaʕada aʕmi w d obatli amro gəzzino marke
məlle abri qay gəzzux kalux gabi məlle lo ono bas yo bas yo mkameli u qawlayḏi gəzzino
məlle zux abri aloho howe aʕmux de zux li ṭawle das səsye naqaylux səsyo ṭowo izux məlle ono žġeni mi səsto piskaṯi lo kobaʕno mede
w rawəx ʕal i səstayḏe w ṭləble xaṭər maḥ ḥaḏ̣ire mu šulṭono qayəm azzele
yawmo tre tloṯo arbʕo mḥele bu čol maṭi lu bayto
ḥzele kala i ḥurmayḏe zəd mi naqlayo b tləṯ kore zəd mi naqlayo kawyo ḏ̣aʕif
e ʕaṣriye latimi l ḥḏoḏe ann aḥunone u babo aṯən l iḏe nšəqqe ḥḏoḏe ġalabe b xer aṯat abri ayko fayišat
məlle kalxu kḥozitu kaṯino
ʕaṣriye qayimi ak kaloṯe d əmmi qumu sumu muklo basimo aṯi barḥmayḏan u flan w mərre hawxa l ḥḏoḏe
məlle lo klawu muklo lo saymitu kale muklo aʕmi e kalən
kalən ʕaṣriye mədle lli ǧəmǧəmtayḏe maḥtole bi ḥolo
məlle kobaʕno ṣufro me ʕaṣro ṭaʕmone d məgrəš harke w d makfyo l tmoni šaxṣat w mḥele u čuganayḏe
w i ṣufrayo nafəl čənčən ʕal as sefoqe w ḥaḏ̣iro i ṣufrayo tamo w qayimi axəlle
i naqqa d axəlle hani i ḥmoṯaṯṯe kəmmalle kəmmo aṯyo annaqqa lo taʕbo w lo mede w lo baṭlo koṯe muklo ḥaḏ̣iro hawxa basimo
annaqqa m uʕdo laxalf aḥna w ad dostin diḏan gəmkayfina
qayimi axəlle i ṣufraṯṯe mərre kṯolən as sefoqe məlle lo klawu lo ḥorawxu ʕiš diḏi yo
məlle sawiʕutu kulxu mərre e
mḥele u čugan məlle maltəm as sefoqe
maltamle as sefoqe lo fərḏune lo sefoqe w lo mede
mərre xer ʕal xer alo annaqqa mkayaflan
qayimi deri yawmo d əzzehən annaqqa disa ann arbʕi aḥunone u babaṯṯe lu nečir
qoyəm u zʕurano mʕaləq i ǧəmǧəmto u čuganayḏe bu šuro maḥət i sərrayḏe aʕla d omər bəzdəm w azzele lu nečir
komər i naqqa d azzele lu nečir hawi qroṭən ṭawto azzala
aṯən ad dostin annaqqa di emo dan niše dann aḥunone
i naqqa d aṯən mərre toxu annaqqa lo kəḏʕitu aṯilan mede ṭowo ġalabe ṭowo gəmkayfina annaqqa m uʕdo w laxalf
mərre aydarbo mərre toxu itawu
azzala i emaṯṯe d maydo d maydo i ǧəmǧəmto w u čugan d manḥətola gmaʕalyo d gəršola ʕaṣyo iḏa eba
məlla lu dostayḏa əmmo ḥaru bayto tux maxlaṣli
aṯi d moyəd hiye d maxlaṣla ʕaṣi hiye stene
məlla li kalayḏa i rabṯo əmmo ḥaru bayto itax maxlaṣlan
aṯyo d maxləṣo u meriko ʕaṣyo hiya stene məlle lu dostayḏa
kulle hawxa ann arbʕi kul ḥa i žənəke w u dostayḏa bəṯra ʕaṣən b ḥḏoḏe a tmoni
w fayišo fayišo i aṯtayḏe mʕalaqto bu tarʕo
ʕaṣriye hiye aḏəʕ mə gtowe w mə gsaymi
qayəm ʕaṣriye aṯi qamoyo ḥəlle kala i aṯto mʕalaqto w kanne ann arbʕi ʕaṣye b ḥḏoḏe
məlle lu babo lann aḥunone məlle klawu d omannolxu mərre e
məlle ḥa klawu w ḥuru w ḥzayu be qay yo hawxa i ḥurmayḏi huyowa ḏ̣aʕif
toxu ʕbaru lawġul ḥzayu mə kit w mə layt
qaymi ʕəbri d ḥozən kanne ann arbʕi nišaṯṯe arbʕi zlamat bəṯrayye ʕaṣye ʕaṣən b ḥḏoḏe
lo hawo kibe roməš hawxa w lo kibe roməš li xaṣrayo
aṯi kale kito ḥurma ḥreto aṯyo li mḥalto ṭəlbo i mḥalto məlla xude ki hawulli i mḥalto
ḥərre kanne ʕaṣye b ḥḏoḏe mərre i ḥaru bayto tax maxlaṣlan qayimo hayo ste ʕaṣyo
aṯi zlam ḥreno ṭləble i ʕulbe məlle hawulli i ʕulbe mərre tux maxlaṣlan d obinalux i ʕulbe
i naqqa d aṯi d gəšle appe hiye ste ʕaṣi
hiye ʕaṣi ḥəngi aṯi zor aʕle mʕaraṭle
mʕaraṭle nafəq ḥəmṣo mu tarʕo d ṭize
u diko ste aṯi lqiṭole i naqqa d lqiṭole lu diko ʕaṣi u diko stene u nəklayḏe tamo
kale u diko rabrab dač čangatayḏe komər rab rab rab rab rab rab bu zlam ḥaroyo
kale kale bu zlam ḥaroyo
aṯən ḥərre haṯe mən hatika yo haṯe mən bahdala yo haṯe mən hawi
omər ḥuru ya ḥaru bote ḥzayu be məs səmme w mən ṭralle mən fʕəlle harke
e baʕ annaqqa məs saymina omər annaqqa ʕiš diḏi yo klawu
qoyəm hedika loṭəš u sayfayḏe ṭowo məlle hat diko qay aṯat
məlle ašər ono nafšo ḥaṭayto wa ḥzeli i ḥəmṣo b ṭizi tano du gizir yaʕni du baxči di qriṯo mḥeli u nəklayḏi ebe ʕaṣino
məlle hat bardəm izux bardəm yaʕni marfeli marfele
məlle hat gizir qay hawxa məlle ono ste haymən aṯino ḥzeli ʕaṣye b ḥḏoḏe mərre tux maxlaṣlan gdobinalux i ʕulbe ono ste omanno gmaxlaṣnalle ʕaṣino
məlle hat ste zux bardəm e hat i ḥurma qay hawxa ʕaṣat hat ste harke
əmmo ašər ono ste aṯyono ṭləbli i mḥalto w annaqqa mərre tax maxlaṣlan gdobinalax i mḥalto aṯyono d maxləṣanne ono ste ʕaṣyono appe
məlle hat ste bardəm de zax azzala hayo ste marfyole
məlle lu zlam məlle hat mə kosaymat harke məlle ašər lo koḏaʕno
hedika mḥaləq u sayfo b qarʕe qṭəʕle qarʕe tawo w qarʕe di žənəke d kətwa b qamayte
lə gmakuno rišayxu qṭəʕle qarʕe da tmoni dann arbʕi dostin w dann arbʕi niše
w qrele lann arbʕi aḥunonayḏe w lu babo məlle toxu ya d kəttatu benamus w namus layt b qarʕayxu qṭəʕle qarʕe dann arbʕiyanək ste
fayiši hiey w i aṯto lḥuḏe məle ḥurma ḥaru bayto qay u qaṣawo hawxa səmme b qarʕax lo maqəllaxli
məlla mə gmaqəllalux kale kaḏiʕat w ksəmlux xəd abiʕat
amṭele kulav maləfle i ḥurmayḏe bu kulavawo ġalabe mašiġole b maye šaḥine b ṣafono malifole bu kulavawo w mandrole hawxa šawʕo garrat xəd ḥa soyəm u kulav
w maqimole šawʕo yawme b gawe du kulav kobela muklone basime bi qurniṯo du bayto
nayəḥla li žənəke stene
w towituli saġ aḥ ḥaḏ̣ire kamilo i čiroke
kətwa tre zlamat aḥunone w ḥa mənne u ḥakəm di walaye u ḥa faqiro we
an niše da tre tavda ṭʕini
lu ḥakəm məlle lu aḥunayḏe məlle an niše da tretayna kanne ṭʕine
bu soz d aloho l ayna ḥa dowele barṯo w lu ḥreno abro gdobina i barṯo lu kuruko
hawi l du faqiro hawila abro w lu ḥakəm hawile barṯo
azze waxt bi ḥolo šato tarte
u faqiro w i aṯtayḏe mayiṯi fayəš u abraṯṯe yatumo
azzele šeṯ šwaʕ əšne ḥrene bi ḥolo
yaru u zʕuro maḥatte ruʕyo daṣ ṣafure
kəzzele qəm daṣ ṣafurayḏe
u ḥa yawmo m day yawmoṯo d aloho kale bu ṭuro ʕal qarʕe d kefo yatiwo
ḥzele mine laltaḥ nafəq tarte kurfe šaʕuṯe ġalabe šafire qayimi məštaʕalle ʕam ḥḏoḏe kibe tarte tloṯ saʕat
i ḥḏo čiko disa bu naqwo w l ḥḏo mṣalable u tarʕo u tarʕo du naqwo quma w azze bu ṭuro
bəṯr b šawṭo ḥzele lu zʕurano kaṯi kurfo kumto ġalabe pise w ḥaṣa kule mšaqšəqo w twəlla u ṣlibo du naqwawo w nafiqo i kurfo šafərtayo məštaʕele ʕam i kurfo pise du ḥaṣo mšaqšaqtayo
hano u zʕuro ḥəngi d l azze b gawe məlle li kurfo šaʕəṯtayo
tfu aʕlax ya ḥaywane hiroḏiye d qṭəʕlax qarʕe d yuḥanon u maʕməḏono
aydarbo ṭrelax u ḥawro layəqawo diḏax w kməštaʕat ʕam u mede pisano w ḥaṣe daṣ ṣalḥani
i kurfayo ʕam u mamro d məlle lu zʕuro qḥiro ġalabe
qayimo barimo barimo ḥeḏər ruḥa šawʕo dawre əmmo palaq biṭo w mayiṯo
qoyəm u zʕuro moḥe aṣ ṣafurayḏe b ḥḏoḏe w oṯe lu bayto
i kurfayo d azzela bu ṭuro aṯyo ḥzela i ḥawrayḏa kala biṭo w mayiṯo əmmo kit w layt u zʕurawo u ruʕyo daṣ ṣafure qṭile i ḥawrayḏi
qayimo i kurfayo bəṯre du ruʕyawo daṣ ṣafure aṯyo lu baytayḏe čiko bi tarwande du tarʕo
i kurfaṯe məlla gəmṣanṭono ʕal u zʕurano adaywma u mede d ḥzele bu ṭuro gmaḥkele maṣəṯla aʕle
u zʕuro ste ḥwele aṣ ṣafurayḏe li koze w aṯi lawġul qšəʕle ag gurwe w ač čwerəxayḏe amṭallalle ḥšamto maḥšamle
bəṯr m ḥšamto məlle li ǧivate itoxu adyawma ḥzeli mede ʕuǧbo
mərre de məṯ hat w u mede d ḥzelux mayṯat kačal mʕarṭono
məlle mi ḥaṣe babayxu klawu gmaḥkeno mərre bavo de maḥkay
məlle azzino lu qatorawho u rabo du maṣnaʕ ḥzeli d nafəq tarte kurfe šaʕuṯe ġalabe šafire
məštaʕalle kibe tarte saʕat bəṯr i ḥḏo mənne čiko bu naqwayḏa w i ḥreto mṣalabla u tarʕo quma w azzala bu ṭuro
bəṯr b šawṭo ḥzeli kaṯi kurfo kumto ġalabe pise kula ḥaṣa ṣalḥe
w ftəḥla u ṣelobawo m qum du tarʕawo w nafiqo disa i kurfo šafərtayo mu naqwo məštaʕele ʕam i kurfo kumto pisayo
ono stene ḥəngi l azze b gawi məlli tfu aʕlax ya ḥaywane hiruḏiye d qṭəʕlax qarʕe d yuḥanon u maʕməḏono
aydarbo ṭrelax mi kurfo spahiyayo w aṯat məštaʕelax ʕam i pisaṯi
omər ḥzeli i kurfayo barimo əšto šawʕo dawre w biṭo mayiṯo
qayəmno amṭeli aṣ ṣafurayḏi w aṯino lu bayto
əmmi mayṯat hat w ad duglayḏux
məlle w lo mašərre mine
qayəm deri yawmo disa azze l tamo azzele disa lu qatorayḏe u rabo du maṣnaʕ
yatu tamo nafiqo i kurfo šaʕəṯtayo maləfla ruḥa ʕal u qatoro hawir du zʕuro
məllale ya zʕuro mən ḥaq kətwaylux d qəṭlat i ḥurmayḏi
məlle kyomenolux b aloho d lo eli qṭili i ḥurmayḏux i naqla d məštaʕalxu hatu w d maḥṣelux u tarʕo quma w azzux bu ṭuro bəṯr minux ḥzeli kurfo kəmto ġalabe pise ftəḥla i ṣaləbtayo d mṣalablux w qayimo məštaʕela ʕam i kurfo pisayo
ono ste ḥəngi d l azze b gawe omanno tfu aʕlax ḥaywane hiroḏiye d qṭəʕlux qarʕe d yuḥanon u maʕməḏono ṭrelax u xort šafiro u layəqawo w aṯat məštaʕelax ʕam hano
ono me d məlli hawxa ḥzeli barimo əšto dawre biṭo w mayiṯo
li kurfo məlla ya zʕuro madam latlux haž mina elux lo qṭilolux amṭay groyaqno b femux
məlle lo yabo mə lazəm yo
d rayqət b femi gmoyaṯno
məlla kyomenolux b aloho lə gmayṯat
w qayəm daməx qum di ḥayye w rəqla b feme
i naqqa d rəqla b feme yaləf bal lišone da ḥyewən d kətne bi arʕo kulle
li kurfo məlla lu zʕuro uʕdo d qoreno lak kurfe di arʕo kulle i kurfayo gdəḏʕatla
məlle lo yabo d oṯən ak kurfe di arʕo kulle gdəxlili
məllale lo zayʕat lo kəxlilux
li kurfo mašraqla aṯən ak kurfe šaʕuṯe di arʕo kulle
məlla latyo bayn tani məlle lo
naqla ḥreto mašraqla aṯən ak kurfe ḥewore
naqla ḥreto mašraqla aṯən ak kurfe kome
məlla latyo bayn tani məlle lo
li kurfo šaʕəṯtayo məlla lak kurfe lə fayəš kurfo d l aṯi
mərre fayəš ḥa kale bu sərtawho di bani marame sowo laybe oṯe
məlle izoxu amṭawulle
azzehən šwaʕ tmone kurfe amṭalle
heš me lugab ḥzele lu zʕuro omər hawo yo
qayəm u rabo dak kurfe qṭilole simole parčayat i kurfayo w fliġole ʕal ak kurfe axəllalle w hule amro lak kurfanək kulle kul ḥḏo azza l dukṯa
i kurfo məlla lu zʕuro de zux annaqqa lu baytayḏux u mede d hulilux basluxyo hul d kəttat saġ
qayəm u zʕuro aṯi lu bayto u ʕammawo diḏe u ḥakəm di walaye qayəm hule i nuxratayḏe l ḥreno
lu zʕuro mlaʕele bu ʕammayḏe məlle kobaʕno d l obat i nuxratayḏi l ḥreno i mdagaltayḏi yo
elux w l babi mdagalxullan ʕam ḥḏoḏe
məlle de məṯ kačal kalbo ḥaram
u zʕuro omər hala aloho rabo yo
bəṯr azze kmo yawme bi ḥolo qayimi aṯən u xel di kačke d mḥawlila
i naqqa d əbʕi d məfqi i kalo hənne maḥatte iḏayye ʕal femayye d mhalhəli w hənne ftəḥḥe iḏoṯayye d mfaqṣi
hənne ste mədde li kalo maḥatte raġla bi rkebiye abiʕi d marwəxila hano u zʕuro kačal omər bəzdəm
i naqqa d məlle bəzdəm kulle fayiši maṣre b dukṯayye
mərre l ḥḏoḏe hano l mane səmle hawxa mərre alo lu kačal mərre tux kačal maxlaṣlan″
u kačal məlle alo mayṯitu fayšitu i nuxratayḏi yo mayṯutu w fayšitu d l obitulliyo lə kšorenolxu
mərre bavo gdobinaluxyo
məlle ono ste marfeli hatu
me d ḥərre faliti mərre ṭro moyəṯ u kačal mən əḥre gdoxəl marwexu i kalo ṭrawu mine moyəṯ kalbo natino
i naqqa d marwəxalla disa omər bəzdəm kulle disa maṣri +det
disa mlaʕalle ebe tloṯ kore ḥrene šralle w maṣrile
taliye ḥərre baṭəlto yo aʕme
mərre l ḥḏoḏe bavo i nxiraytayḏe yo hawulleyo w daʕiri u qa du xelawo w huwwalleyo
fayiši waxt ġalabe ʕam ḥḏoḏe
hawi d mayəṯ u ḥakəm di walaye w i aṯto yaʕni u ḥəmyono i ḥmoṯo
fayiši hiye w i aṯto bəlḥuḏe
u ḥa yawmo may yawmoṯo d aloho hiye w i aṯto marfalle aq qarqure qum da ʕwone d mənqənne
kətwulle qarquro ṣaqaṭ
i naqqa d marfanwo aq qarqure qum da ʕwone u qarqurano u ṣaqaṭ roḥatwo w mṣaʕarwo omarwo nakno i emo d noyək emi
u zʕuro fohamwo i ǧġaliye du qarqurano w goḥaxwo
i aṯto mdamro w kəmmole qay kogəḥxat əllah gdəmmatli qay yo
hiye məllela mə ḥorawlax ya aṯto
məlla alo d l əmmatli haṯe mən yo ono lo kuyallux aṯto
u diko šaməʕ i aṯto u gawro d kəmmi hawxa ʕam ḥḏoḏe məlle wawayle aʕlux ya zlam
ono ḥur ebi kətli arbʕi ḥzay vega qul ʕaynux arbʕi kore gmanḥatnanne w gmosaqnanne mu lis w hat ḥḏo ḥurmayo lo qədrat aʕla
me d lu diko məllele qayəm mədle li aṯto w maṣrola bi stune du bayto
w mədlele sawyo d nargo ṭowo mḥarkašle aʕla bu mḥoyo hul d mayiṯo
hawxa tayimo i ḥadduṯe
die beiden skändär
kətwo latwa ṭaw m aloho d bi šmayo latwa
kətwo bi walaye du yaman ḥa ḥakəm d kətwayle aṯto naʕime latwayle
u ḥakəmano ġalabe zlam zangin wa
ḥa yawmo may yawme d aloho aṯi ḥa darweš lu baytayḏe
ḥəlle bu ḥakəmano d latle naʕime məlle qay latlux naʕime
məlle l aloho luleli w bəṯr me d moyaṯno lə gḏaʕno u malano diḏi l ma gfoyəš
komər qayəm lu darwešawo mofaqle tre ḥabuše hule ḥa ele u ḥa li aṯto omər məlle axulənne
axəlle l aloho hawxa səmle bat təšʕo yarḥe hulalle abro
maḥatte əšme du zʕurawo skandar
skandar me d hawi abre d šato tarte skandar yaləf b lišone daḥ ḥayewən w daṭ ṭayre stine
me d yaləf lišone daṭ ṭayre w daḥ ḥayewən stine komər ḥa yawmo kətwo tarte yawne ḥa ner u ḥḏo me gawro w aṯto wayne l ḥḏoḏe
azzehən maḥatte u qenaṯṯe bu zozan w mfaraxxe af farxaṯṯe
aṯi maṭro mu zozan w maḥrawle u qenaṯṯe
bdalle səmme qeno ḥreno w səmme faruxe hul d hawən af faruxaṯṯe aḥ ḥawronaṯṯe maftalle foṯayye lu garmiyan d oṯən li barriye fayiši hənnək bəlḥuḏe tamo
komər lu gawro məllela li aṯto ḥurma aḥ ḥawronayḏan kulle naḥiti l ag garmiyanat lazəm ḥa minan d əzzeyo soyamlan qeno d mḥayḏ̣allan dukṯo yoqsa aḥna d fayšina harke gədfayšina d lo dukṯo bag garmiyanat
komər li aṯto məllale lu gawro flan kas kəbʕat hat gəzzux w ono kfayšono w kəbʕat ono gəzzino ksaymono qeno hat hwalle moro lan naʕimayḏan
komər lu gawro məlle ḥurma hat izax ʕam aḥ ḥawrone w ono kfoyašno harke ʕal an naʕimayḏan ksayminanne more
i ḥurma aṯyo ʕam aḥ ḥawrone w hiye fayəš tamo w mrabele ač čelikatayḏe
bəṯr b waxt zaman me d aṯən l fyoro fayiri aṯən l dukṯayye
li ḥurma stine səmlala qeno ṣabr diḏa l aṯi d lo gawro qayəm šqilala gawro
i yawnaṯe me d aṯyo ḥzelala gawro aṯi u gawrayḏa məlle qay yo ḥurma šqilax gawro
ela məlla ono šqili gawro l aṯi qəm diḏi d fayšono hawxa
komər a tre mǧadalle mqatalle ʕam ḥḏoḏe məqqa d kito yawmo arbaʕ saʕat ḥamməš saʕat a tre yawnani kəmqatli
hawo komər i aṯtayḏi yo hawo komər i aṯtayḏi yo
hul d kobəṭli komaṣawʕi ḥḏoḏe bu admo w qṭəlle ḥḏoḏe
i ḥarayto mərre ḥayra čara laṯe latla kito ḥakəm bi walayaṯe du yaman lazəm d əzzano li walayaṯe d qoṭəʕ i šariʕayḏan ənkan eli gfərḏ̣o aw elux gədfərḏ̣o
komər u ḥakəm yatiwo yo bu məǧləsayḏe bəṯr me d koqoyəm u məǧləs kule me gabe w kulle an noše kəzzehən kofoyəš hiye bəlḥuḏe
gdoṯən a tlaṯ yawnani an ner w hayo i me gmaḥti bu šubbak
komər gməǧġoli a tlaṯ yawnani konofəl ġuttaġut aʕlayye koməǧġoli b lišone d ruḥayye
u ḥakəmano məqdar d tloṯo yarḥe komaṣəṯ aʕlayye kosoyəm lə ksoyəm mede lə kfohəm mənne u mamraṯṯe mən yo
komər qayəm u ḥakəm ḥa yawmo may yawme d aloho komaṣəṯ aʕlayye w naqqa aṯi u zʕurayḏe stine kaleyo gabe
komər u zʕuro me d ḥzele u babo kal komaṣət aʕlayye w kale ṭayro qəm feme du šubbak komər u ṭayrano kət yawmo u zʕurano ktowe rabo u babayḏe gədmaḥət maye ʕal iḏoṯe w i emayḏe gədxədmole
komər u zʕuro gaḥəx məlle təšbəḥto l aloho ono hawxa zʕuro naʕimo w aydarbo gədmaḥət maye babi w emi ʕal iḏoṯi w gədxədmili gaḥəx
komər me d gaḥəx u babayḏe ʕayəqle məlle demak ki zʕuro hawxa naʕimo abre d tarte əšne m adyawma ko goḥəx aʕli w ʕal i emo lazəm d qoṭanno u zʕurano
li emo məqqaṣ d mətraǧela mu gawrayḏa səmla lo səmla čara lawi mine
u ḥakəm illah məlle gqoṭanno u zʕurano
komər lu babayḏe məlle madam ki ḥurma lə kmaqablat d qoṭanne hič olmassa ksoyamne sanduqo me zafto gmarfene bam maye
komər ʕal haṯe i emayḏe raḏ̣yo e w səmmalle sanduqo me zafto w maḥatte u zʕuro bu sanduqo w mqapaṭṭe aʕle maḥattalle muklone b gawe w marfalle bu baḥar di walaye du yaman
u baḥar mḥalle laš šalqat aʕle w naḥət bayn am maye mṭawṭəḥ aṯi li walaye d buġdid
naḥiti a mṣaydone lan nune d ṣaydi nune
komər l ḥa mṣaydono zlam faqiro d kətwayle əšto abne naḥət l qəm feme dam mayani w ḥzele kal kaṯi sanduqo
e məlle ono zlam faqiro wayno
w aloho lə mtaraswayli naṣib ġalabe škur mine d aloho kal kaṯili našib b gawe dam mayani balki nafəl me tiǧar me noše dahwo yo be mən yo 
azze l qamuṯe 
azzeyo mḥayṣele u sanduqano w ftəḥle gawe du sanduqo ḥəlle ga kaleyo zʕuro xd u zaġluġo du dahwo šafiro yo zaġluġo du dahwo
omər məlle škur mine d aloho naʕime əšmo kətwayli l aloho mtarasleli hano stine
bəṯr me d aṯi u zʕurano w hawilan yo abro qayəm grəšle b barṣawle w grəšle b barṣawla di aṯto d ruḥe hawi u zʕuraṯṯe
komər u zʕurano koməštaʕe bayn an naʕime w koḥoyər u babayḏe w i emayḏe ebe ḥaqiqat zʕuro ġalabe nahiro yo
u waziro du šultono stine d buġdid kale u baytayḏe ʕəl me du faqirano
komər me d ḥzele u zʕurano yawmo tre tloṯo hamšo koməštaʕe bayn an naʕime məštahele qrelele lu faqirawo məlle faqir məlle ha məlle u zʕurawo d koməštaʕe bayn an naʕimaṯxu d man yo u zʕurawo
məlle howe u greʕayḏux ašər u zʕurayḏi yo
e məlle paki ono u waziro no w haqqaṣ əšne ono harke no
məqqaṣ di aṯtayḏux d ṭʕino w d hawila abro aw barṯo šaməʕno
ʕaǧayib i aṯtayḏux d ṭʕino bu abrano w d hawilux abro w lo šamiʕina ono w i ḥurmayḏi
dugle kəmdaglat u zʕurano gnowo gnulux
ya gdəmmatli d man yo u zʕuro ya gədqoṭaʕno qarʕux
komər lu faqiro məlle ya u wazirayḏi kosamno bi heviye minux mityaqnat u zʕurano u abrayḏi yo
məlle imkan layto adlalyo itux l gabayna
komər qayəm ʕaṣriye u faqiro azzeyo l gabayye səmmanne ḥṣamto u mede d kətwa naṣib axile b lalyo məllele amalli i qaḍiye du zʕurano u zʕuro d man you
e məlle mə gdomannux ya u wazirayḏi ono zlam faqiro wayno
əzzawayli lu ṣaydo d mosakni nune d samno i idarayḏi w dan naʕimayḏi
ḥa yawmo may yawme d aloho naḥətno qəm am maye w ḥzeli u sanduqano kal koṯe ʕal foṯe dam maye
naḥətno w msəkli amṭeli lu bayto ftəḥli ḥzeli kale u zʕurano d kətyo šafiro xd u zaġluġo du dahwo
qayəmno grəšli b barṣawli w li aṯtayḏi ste grəšla b barṣaula səmlan u abrayḏan
ašər man yo u abro d man yo lə gḏaʕno koḏaʕno d bam maye zbəṭli
e məlle mədlux alfo lirat d dahwo eli w li aṯtayḏi latlan naʕime kobaʕno du zʕurano d obatli ṭrowe šani
komər qayəm šqile u zʕuro b alfo lirat d dahwo u faqiro ste maġnele w hiye ste hawi b abro
gdoṯina annaqqa l gab u ḥakəmano di walaye d buġdid
u ḥakəmano stine w u məǧləsayḏe hawxa yo a tlaṯ yawnanək koṯən l gabe
koməǧġoli məqdar di tloṯo yarḥe b lalyo w b imomo u ḥakəmano lə gḏaʕ mən kəmmi
komər ḥa yawmo məlle lu məǧləsayḏe adyawma lə kwe d əzzoxu
gyətwutu harke kətlan masale aṣiṯu aʕla
komər fayiši yatiwi bu məǧləs ḥərre aṯin a tlaṯ yawnanək maḥatte bu šubbak koməǧġoli šan ruḥayye
lišono farisi yo səryoyo yo ʕarabi yo b lišono daḥ ḥayewən day yawne
xd uʕdo koməǧġoli bu ḥaḍər
məlle ya gməfquṭəlli i štaġalyaṯe mə kəmmi w u dardaṯṯe mən yo wayaxud gədqoṭaʕno qarʕe d kulxu
komər l qəsəm mərre haṯe lazəm aʕ ʕulama d məfqila ma kṯowaṯṯe w i falsafa məfqola
w mi xaṣraṯe w laṯe kula maḥtalle b qḏole du waziro mərre u waziro u rabo d kulan yo u waziro d l oḏəʕ haṯe aḥna m ayko gməfqinala u waziro lazəm d mofaqla
komər lu ḥakəmano məlle ya u wazirayḏi m uʕdo hul tloṯo yawme i masalaṯe koməfqatla mofeqa lə kməfqatla gədqoṭaʕno qarʕux
komər u waziro ayko gmofaqla latyo lo filifuso w lo barʕabri w lo qaroyo di falsafaṯe m ayko koḏəʕ
komər aṯi mġammo lu bayto
kul lalyo d oṯewa u waziro lu bayto maḥatwa skekir w ḥabuše w fekiye b kisone laǧan u zʕuro
u zʕuro noḥatwa l qamuṯe u waziro moyadwayle ṭoʕanwayle maslaqwayle l malʕal
komər u yawmawo aṯi u waziro lu bayto lo skekir šqilele w lo ḥabuše šqilele w lo mədle lu zʕuro tʕəlle
w yasəq l malʕal yatu ʕal dukṯe li aṯto mqadamlale muklo w qaḥwa səmla lo səmla lo xile lo štele
w b lalyo w b imomo mġammo yo bu ftakarano diḏe d lu ḥakəm hulele yo mu sabab di tloṯo yawme gədqoṭele
komər u abrayḏe w i aṯtayḏe kəmmile kosaymina bi heviye minux d əxlat muklo
komər riši kokoyu laybi u lalyawo daməx hul ṣafro lo xile lo štele
ṣafro qayəm aṯi l gab u šulṭono lu šulṭono məlle ha mə fhəmlux məlle ašər mede lo mofaqli mina
məlle ḥər fašlux tre yawme bəṯr m tre yawme gədmaytat
komər u yawmawo disane hawi qum ʕaṣriye me d hawi payṭoz ad dayrat aṯi disa lu bayto lo šqile aʕme lo ḥabuše w lo pərṭaqanat w lo mozat w lo səkkar w lo mede w lo mədle lu zʕuro lo mosaqle l malʕal
komər disane maḥatte i ḥšamto qume səmme lo səmme d oxəl u wazirano muklo l axile
komər u yawmo da tloṯo disa azzeyo lu šulṭono məllele ha ya u wazirayḏi fašlux adyawma gədməqṭolat
komər azzeyo fayəš hul d aṯən ay yawnanək ǧġili səmle lo səmle məqqa d komaṣət aʕlayye mede lə kfohəm lə gḏaʕ mə kəmmi
komər bəṯr aṯi lu bayto disa lə šqile lo səkkar w lo qaḍame w lo ḥabuše w lo pərṭaqanat w lo mozat w lo mədle lu zʕuro w lo mosaqle l malʕal
komər b ʕaṣriye lu zʕuro w li emo a tre bdalle lu baxyo w mərre amallan ḥawal diḏux mən yo ʕal mən kosaymat məṭalat hani tloṯo yawme muklo l axilux
e məlle mən omannalxu faḥeləlli mu sabab d ramḥəl gədqəṭlili gədmoyaṯno
e halbat ʕal mən yo
omər kito tlaṯ yawne hani tloṯo yarḥe koṯən lu diwan du šulṭono koməǧġoli w lo kəḏʕina mə kəmmi
u šulṭono komalli komər ya gməfqat i štaġaliyaṯṯe ya gqoṭaʕno qarʕux w ono ste lə gḏaʕno mən yo ramḥəl gədqoṭəʕ qarʕi
komər lu zʕuro məlle yabo hat aḥšam w lo ḥarulux
ramḥəl obeli ʕam ruḥux mə d koməǧġoli fardan fardan xabro b xabro gdomannux yo
abro haṯe minux omər məlle lo ḥarulux babo ono i štaġaliyaṯe kula gdomannux yo
komər qayəm bi fṣiḥuṯo u babo w i emo u zʕuro axəlle mašəġle iḏe w foṯe
mṭalle i qaḥwayḏe štele w daməx
ṣafro šavaqqe səmme i qroṭnaṯṯe maqraṭṭe w aṯi li dayrayḏe
mədle lu zʕuro maḥatle taḥt u kurkayḏe
komər fayiši hul fəlge d yawmo d aṯən ay yawnanək maḥatte tamo kal koməǧġoli
xabro b xabro u zʕuro komalla i ḥkeyaṯe lu babo
komər tre mənne aṯto w gawro wayne yasiqi ʕam aḥ ḥawronaṯṯe azzehən lu zozan səmmanne qeno tamo
u qenaṯṯe aṯi maṭro w li hawa maḥrawla hul d səmme qeno ḥreno w lədde beʕe w mfaraxxe faruxe
aḥ ḥawronaṯṯe hawən kar af farxaṯṯe rawən hawən rabe maftalle foṯayye laf i barriye
komər lu gawro li aṯto məlle paki aḥna d fayšina a tretayna harke bi barriye gməski i dukṯo aḥna dukṯo lə kfašlan
lazəm ḥa minan d foyəš harke w u ḥreno əzzeyo li barriye soyamlan dukṯo
qayimo i aṯtayḏe aṯyo ʕam aḥ ḥawrone li barriye səmlala qeno tamo
w hiye kowe moro bu zozan laf farxayḏe 
ṣabr l aṯila li ḥurma ʕaṣro yawme ḥamšaḥṣar yawme d lo gawro qayəm ḥzelala gawro 
hul hawo ste d hawən af farxayḏe rabe w naḥət li barriye ḥəlle ga kal kətla gawro
e ġira wa l azza b gawe hiye w hano komqatli
hawo komər i aṯtayḏi yo w hawo komər diḏi yo
w hiya tamhonike komaṣiṯo aʕlayye
mqatalle məqdar d šato yo aw šato w fəlge yo mede lə mṣafalle mina qṭəlle ḥḏoḏe bu mḥoyo
e mərre gəzzano kit ḥakəm bi walayaṯe d buġdid gnəḥtina l gabe w tro qoṭaʕ i šariʕayḏan aw eli kfərḏ̣o aw elux kfərḏ̣o
komər a tre məqdar d tloṯo yarḥe koṯən i štaġaliyaṯṯe haṯe yo
u zʕuro komalle lu waziro w u waziro komər i štaġalyaṯe lu šulṭono
komər u šulṭono komalle lu waziro ya u wazirayḏi hat man məllelux i štaġalyaṯe d kətne ay yawnani aṯto w gawro hawxa
madamki hawxa yo i aṯto kofərḏ̣o lu gawro qamoyo
faqat waʕd konofəl ʕal i ruḥayḏi kəmmatli u zʕurano d man yo amalli lo kəmmatli gqoṭaʕno qarʕux
komər lu waziro məllele ya u šulṭonayḏi baḥ ḥayayḏux koyomeno u zʕurayḏi yo
e omər məllele hat u wazirayḏi w ono u šulṭono aydarbo i aṯtayḏux məṭʕono w ono lo šomaʕno d ṭʕino aw d howelux abro
i mamlake kula lo məfṣoḥo aʕmux 
ʕal d kəthat zlam qšiʕoyo naʕime latlux
u zʕurano muḥaqqaq šqilux me noše faqire aw səmlux taʕdaye aʕlayye wayaxud qṭilux noše w zʕurano ya gnowo gnulux
amalli be d man yo
aman ǧar bar u zʕurayḏi yo
omər imkan layto dugle yo
e omər mə gdomannux kito haymen l ḥa ǧiran diḏi faqiro ḥzele bam maye oṯewa ʕal am maye
e b məqqa šqilux mine məlle šqili b alfo lirat d dahwo
məlle mədlux tloṯ alfo lirat d dahwo ṭrowe u zʕuro šani u zʕurano laǧani kmaləq
komər šqile u zʕuro əšme skandar yo mu waziro səmle u abro d ruḥe 
azzeyo šato tarte eba u zʕuro yaru maḥatle qəm u maktab
u šulṭonano kətle barṯo i barṯayḏe stine xoṯe bu ʕəmro yo
e məlle madamki u zʕurano hay hawi šani hiye w i barṯayḏi kəzzehən lu maktab hama gdobeno i barṯayḏi stine lu zʕurano
ham u abrayḏi ham ṭrowe u ḥaṯnayḏi
komər u zʕuro kəzzeyo lu maktab me d kəzzeyo lu maktab w kodoʕər lu bayto gdoṯe lu madbax gədmobəl u muklo di ḥoṯayḏe yaʕni di nuxrayṯayḏe gdəxlo u muklayḏa
w me d mkamela muklo kmoyəd u muklayḏa gmamṭele gmaslamle laṭ ṭaboxe w gdoṯe gədhorəg bad darsatayḏe w koqore
kul yawmo u šuġlayḏe haṯe yo
komər kito u abro du šah du ʕaǧam hawo ste əšme skandar yo bu maktab d buġdəd koqore
la trani huwwe ḥawruṯo ʕam ḥḏoḏe rḥəmme ḥḏoḏe hawən xd ann aḥunone
w a tre ste košəbhi lə ḥḏoḏe i qumṯaṯṯe ḥa yo u wuǧudaṯṯe ḥa yo nḥirayye ḥa yo ʕaynayye ḥa yo təpqi košəbhi l ḥḏoḏe
komər ḥa yawmo skandar hano u abro du malko du yaman məlle ya aḥuno məlle ha məlle ono i dukṯayḏi latyo marke ono u abro du malko du yaman no 
u babi masule w babi w emi aṯən l boli
kozoyaʕno bəṯr mini d lo oṯalle məṭala aʕli w mayṯi w mətkarbi w lə gḏaʕno u malayḏi l ma kfoyəš
izux adyawma b dukṯi ḥur ʕal i kačkaṯe d mʕaǧbatla ono w hat aḥunone na gdobenux yo w d lə mʕaǧbatla lo ḥəs mini w lo dang minux
komər u zʕuro məlle baʕ lo ono w hat aḥunone na hawxa lə kwe
maqnaʕle walḥasəl u aḥuno d ruḥe
azzeyo mobele u muklo di kačke i kačke koḥayro ebe
aǧ ǧulayḏe ne koḥayro ebe qarʕe yo nḥire yo i faṣalayḏe yo faqaṭ u qyomo u itowayḏe lə kšəbhi l du ḥreno
me d mkamela u muklayḏa mədle lu muklo d mofaqle li kačke zbəṭla b iḏoṯe məlla amalli hat man hat
məlle ono skandar no kul yawmo koṯeno larke
məlla xayr košəbhatle faqaṭ u qyomo u itowayḏux latyo diḏe
e məlle mə gdomannax ono u abro du malko du ʕaǧam no w hiye u abro du malko du yaman yo
ono w hiye aḥunone arqadaš na mtarasleli adyawma b dukṯe d ruḥe məlle izux ḥər ʕal i kačkaṯe d əbʕatla ṭruyo šanux ono gəzzino gab emi w babi moṭenanne
ʕal awxa aṯino adyawma ono b dukṯe hat mə kəmmat
kəmmo i kačke məlla izux ṣafro ṭroṯe hiye larke
komər mədle lu muklayḏa mobele maslamle laṭ ṭaboxe
w ṣafro mtarasle u aḥuno d ruḥe məllele koṭəlbo hat
komər skandar aṯi i kačke məlla qay yo kəbʕat d əzzux marke
məlle kobaʕno d əzzino marke mu sabab d emi w babi masuwwe w kozoyaʕno d mayṯi w bəṯr mini abne latte
ašər d obat daṣṭər diḏi gəzzino laf elayye
komər li kačke məlla izux aloho howe aʕmux
komər qayəm ṭləble xaṭər mu aḥuno d ruḥe w məlle aḥuno marke w hul lu yaman arbʕi yawme halxo yo ənkan d howe b lalyo w b imomo ʕəsri yawme w ʕəsri lalye yo
ayna yawmo d ləzmatli d howat məḥteǧ l gabi itux šayal ono əšmi skandar yo
komər qayəm ṭrele i nxiraytayḏe šan hawo skandar u abro du šah du ʕaǧam w mḥele ʕal u darbo maftele foṯe lu yaman
me d maṭi lu yaman huwwe xabro lu babayḏe d aṯi u abrayḏux hawo d mḥalaqlux bam maye
maḥatle fṣiḥuṯo rabṯo w qralle lam məṭərb w laz zuṭoye bdalle li nəqqara w li məštuṯo w darḥal ṭləbballe ḥḏo mi walaye
gədṭorina hawo bi walaye d buġdəd ala d yaman gdoṯina l gabano d buġdəd
aydarbo qayəm maftele ḥaṣe d əzzeyo li walaye d yaman aṯi hano u malko d məṣər w mḥalaqle ʕal i walaye d buġdəd məlle ya mu xarǧ w barǧ di šwaʕ əšne gdobutəlli wayaxud mi barṯo du malko gdobutəlli
maḥatle i walaye b nḥiṣar rabo
mətfakarre mərre mə saymina obina xarǧ w barǧ d šwaʕ əšne gməqšoʕina obina i barṯo du malko stine kətla nxiroyo
kətlan šewir gəmšawrina bu zʕurano
komər qaymi mšawarre bu zʕuro mərre ya mu ḥarb d saymat aʕmayye wayaxud d obatte i kačkaṯe ḥḏo mat tarte
komər lu zʕuro məlle bavo hawəlli muhla arbʕi yawme arbʕi lalye w bəṯr gdobenalxu xabro
komər qayəm mtarasse lu malko d məṣər mərre kəbʕina d obatlan arbʕi yawme muhla bəṯr m arbʕi yawme ya gəmḥarbina aʕmux w ya gdobina xarǧ w barǧ d šwaʕ əšne wayaxud gdobinalux i kačke i barṯo du malko
ʕal aṯe maqbele lu malkano d məṣər i štaġaliyaṯe dəṯṯe w qayəm me ʕal i walaye d buġdəd hulalle muhla arbʕi yawme bəṯr m arbʕi yawme ya gdobəlle u wergo d šwaʕ əšne wayaxud gəmḥarbi aʕme w ya gdobəlle i barṯo du malko
qayimi huwwe xabro lu zʕurano l skandar mərre ya gəmḥarbat aʕme ya gdobatle i nxiraytayḏux
lo basəmle d obe i nxirayto d ruḥe məlle mə soyamno
azzeyo mṣawalle bi nxirayto d ruḥe məlle aṯyo i qaḍiyaṯe aʕlayna koṭəlbi u xarǧ w barǧ d šwaʕ əšne wayaxud d mḥarabno aʕmayye
w ono baḥ ḥayayḏi ʕal səsyo lo rawəxno w ḥarb lə gḏaʕno mən yo d rowaxno darḥal gqəṭlili
e məlla mə fayda d howewa skandar u ḥreno harke gdəmmowayno qum izux ḥarab aʕmeyye gəmḥarabwa amma hiye latyo harke kəḏʕono hat lə kṯe minux
bale kit čara qum izux alḥaq li walaye du yaman ḥzay be lo kəmtarsat skandar hiye ṭroṯe samla faṣal
komər qayəm rawəx ʕal u səsyayḏe w maftele foṯe li walaye du yaman b lalyo w b imomo mhalaxle qunaġ d ʕəsri yawme azzeyo
azzeyo ḥəlle ga kala i mištuṯo d skandar u aḥunayḏe ʕal i arʕo w komoḥən ʕal i nəqqara w ʕal i dahole w ʕal i zərnae w mu raqḏo li emo axila u waldayḏa
hule xabro məlle miḥase babayxu amerəlle l skandar ṭro noḥət
mərre warox skandar bi məštuṯayḏe adyawma ḥaṯno yo d šoməʕ hawxa u xabrano minux gədqoṭelux
e məlle ameru skandar aṯi mi walaye d buġdəd w lo ḥaruxu
komər l ḥa azzeyo məlle ya u malkayḏi kal kaṯilux aḥuno mi walaye d buġdəd kəmmile əšme skandar koqorelux larwal
komər aṯi naḥət skandar me dukṯe məlle xer yo aḥuno
məlle ašər mə xer yo mu yawmo d azzux hat mḥalaqle lu malko me məṣər aʕlayna koṭoləb minan u wergo d šwaʕ əšne w ya u ḥarb w ya i barṯo du malko
lə kqodanno lo d mḥarabno w lo d obən xarǧ w d obeno i kačke stine səmluxli yo bala
səmli qəzd d aloho w bəṯr diḏux 
ya itux hawle i kačke ṭruyo šane wayaxud ḥarab aʕme səmla čara
komər məlle hat mədlux laǧ ǧulayḏi di ḥaṯnuṯo lwaš ene w hat fəš harke w ono gmaftanno foṯi li walaye d buġdəd
komər ṭrele u aḥunayḏe b dukṯe d ruḥe malwašlele aǧ ǧule di ḥaṯnuṯo w yasəq hiye l malʕal w hiye maftele foṯe li walaye d buġdəd
gədṭorina hawo harke bi walaye d buġdəd
kalan uʕdo bu yaman
u zʕuro mi ʕaṣriye mbaraxle i kačke aʕle
u lalyo qamoyo lo daməx gaba i kačke fṭiṣo məlla adlalyo lo daməx
dertər du lalyo disa lo daməx abiʕo d saymo čara lu qaṭlayḏe e məlla balki i ʕade l tloṯo lalye
u lalyo da tloṯo stine lə mqadamlela hula ǧərʕa l ruḥa d fayšo məqdar d arbʕi yawme li heviyayḏe
bəṯr mann arbʕi yawme hula waʕd l ruḥa ənkan d lə mqadamla d maštole samo qəṭlole
hənnək kṭorinanne tamo gdoṯina li walaye d buġdəd gab skandar
skandar baʕ ʕəsri yawme maṭi li walaye d buġdəd
ʕəsri ste u aḥuno aṯiwa hwele arbʕi
w u malko d məṣər aṯi disa ʕal i walaye məlle ya u wergi di walaye d šwaʕ əšne gdobutle wayaxud u ḥarb d saymutle aʕmi wayaxud i kačke d obutli yo
komər li skandar mqadamle lu məǧləs məlle ono d mḥarabno laybi mḥarabno ʕam ʕaskar haqqaṣ ġalabe 
taresəlle xabro lu malkano d məṣər hiye ʕarab yo w mu aṣlayḏe rawixo das səsye yo
w ono zlam bažari no baḥ ḥayayḏi lo rawəxno ʕal bargəl ste
i kačkaṯe ḥzawu be laǧan man yo
ṭroṯe hiye noḥət šani lu ḥarb lu maydan
ənkan qṭileli i kačkaṯe huyo brəxto lašane w ənkan eli qṭili latle ḥaq d mdaʕe ʕal i kačke aw ʕal u wergo di šwaʕ əšne
komər qanəʕ u məǧləs paṯe w kṯuwwalle maktub lu malkano d məṣər
mərre ḥzawu i kačkaṯe be laǧan man koṭəlbatla ṭro noḥət hiye lu maydan w mqatal ʕam u zʕurano
ənkan qṭile huyo i kačke brixto laǧane w ənkan lə qṭile ḥaq latlux aʕla
me d mtarassalle u maktub hano u malko d məṣər ʕarab yo komoḥe ʕal ṣadre d ruḥe komər gawre aʕli layt bi arʕo d aloho
e məlle zlam bažari b ḥamšo kallat d qoyəm qəm u abrayḏi w qoṭele u abrawo diḏi lowe brixo naʕafarim šane məlle ṭaw maṯe layto
manḥatle u abro d ruḥe lu maydan w rawəx ʕal u səsyayḏe w hano stine rawəx ʕal u səsyo w naḥiti l ḥḏoḏe
bale i kačke yasiqo ʕal qarʕe du quṣro w koḥayro b skandar
be aydarbo xəd zlam towe pelawan hawxa koborəm w fotəl rador du zʕurano
u zʕuro ste əšme ḥasan čalabi yo hawo yo u abro du malko d məṣər
u yawmo qamoyo l abəʕ d qoṭele u yawmo da tre d naḥiti lu ḥarb košoqəl i ḍarbo mine disa lə qṭile
u yawmo da tloṯo qam mḥelele rumḥo bayne kaṯpoṯe w mḥele sayfo l qḏole qṭəʕle qarʕe
naḥito i ʕaskar d nəḥtole d qəṭlo skandar
faqaṭ lu babo du zʕuro lo maqbele məlle ṭrawu mine u zlamano anǧax i kačkaṯe laǧane huyo brəxto u abrayḏi ma koḏəʕ i aṯtayḏi me ma zbətwayla muḥaqqaq latyo u abrayḏi ḥaq me noše bažariye yo
komər qayəm aṯi naḥət u malkano d məṣər lu maydan w nšəqle bayne ʕayne d skandar məlle lawo huyo brəxto laǧanux w hule amro bu teqimo di ʕaskayayḏe
i ʕaskar qaymo maftela foṯa li walaye d məṣər 
balki menux wa
u zʕurano qayəm aṯi rawəx ʕal i səstayḏe w maftele foṯe li walaye d yaman hul d aṯi kamili ann arbʕi yawmayḏe 
u aḥunayḏe naḥət lwəšle aǧ ǧulayḏe mbadele
w u zʕuro rawəx ʕal u səsyayḏe daʕər li walaye d buġdəd
faqaṭ ṭaʕi d omalle lu aḥuno d ruḥe aḥuno towelux haž mi aṯtayḏux d lo haha adlalyo saymolux čara qəṭlolux
me d hawi ʕaṣriye maḥatla u muklo qume u muklayḏe msamamla w hulale qaḥwe msammoniṯo
u zʕuro aydarbo d štele msamam lo miṯo d uʕdo balki miṯo d ʕaṣro yawme
u babayḏe ṭabiʕi ḥakəm wa hule xabro lat təxetər kulle latimi ʕal riše w səmme u zʕurano ʕamaliye l awile čara
komər mqadamle l ḥa maḥ ḥakimani d kətwa prefesor ġalabe ʕeloyo məllele ya u ḥakəmayḏi d obatli ono msaʕada w amro gsamno u zʕurano ʕamaliye 
me raġloṯe hul qarʕe u baṣro kule gədšolaḥne me ʕal ag garme
u zʕurano gnoyaḥle bale u wuǧudano diḏe d kətyo haqqaṣ layəq šafiro lə kfoyəš aʕle
gədqoləb u rangayḏe gədkoyəm
ḥatta hat u malko hat lebux lə gbe qebəl d əxlat lqule
kəbʕat u abrayḏux ṭro moyəṯ w kəbʕat gədmoṭe lu ḥalawo
komər lu malko məlle ya u abrayḏi ono ṭro u abrayḏi noyaḥle kobəʕ ṭrowe farxo d kalbe
komər qayəm u ḥakimano nafəl bi lašayḏe ʕumum du baṣrayḏe kule xrəṭle me ʕal ag garme w mḥalaqlele darmono w kwele w moṣalle u zʕuro w mḥalaqle larġul bi qəṣṭaxana 
məqdar d arbʕi yawme faš bi qəṣṭaxana u zʕuro nayəḥle bale u wuǧudawo diḏe d kətwa haqqaṣ layəq šafiro mġayər
aṯile wuǧud komo makruh ənsan lə kbe lebe qebəl d oxəl muklo lqule
ḥatta i emo u babayḏe ste lebayye komigawlaʕ mine
komər me di kačkaṯe i nxiraytaṯe diḏe d huwaylale samo ḥəlla ebe d hawi hawxa komər qayəm mofaqla at tarte ʕaynayye stine w hiwila b iḏoṯe w məlla nfaq haw koxəl aʕlux d qəṭlallux
mofaqla w hula amro u ənsan d marḥam ʕal skandar u abro du malko du yaman d obele fako d laḥmo aw qərṣ aw mede stine d šəmʕono ebe bu ʕadmayḏe gədquṭlalle
w mḥalaqla i emayḏe w u babayḏe ste l gawa di zarzamine ḥbisila mbaraxla riše da greʕe ste ʕal ruḥa
gədṭorina hiye bi rašiyayḏe gdoṯina li walaye d buġdəd gab u aḥunayḏe skandar
baʕ ʕəsri yawme me d maṭi l gab i aṯto d ruḥe w mbaraxle i aṯto d ruḥe məllela li aṯto d ruḥe məlle ḥurma aḥuni skandar b ʕiquṯo ġalabe w kozoyaʕno mi ḥurmayo d kətyo ḥurma maraḥto d lo qəṭlole bəṯər mini
tay haw amro l babax ṭro fotəḥ aʕ ʕanebər w ksaymina xer w xeratat
balki aloho marḥəm ʕal u aḥunano diḏan skandar w maxlaṣle m iḏa di ḥurmayo d kətyo maraḥto
komər li ḥurmaṯe ʕal i ḥubo d skandar qayəm ftəḥla aʕ ʕanebər w marfela ad dalole bi walaye
faqire w zangin koṯən ʕal i ṣufro kəxli
ayna d koxəl komər aloho maqbal u muklano dəṯxu w aloho msaʕad w mʕadal qəm aḥunayxu skandar
əlla i daʕaṯṯe i ṭalabaṯṯe haṯe yo
məqdar di tloṯo yarḥe u qaṣano kosaymi muklo xer ʕal u aḥunayḏe skandar d lo moṭele taǧraba m iḏa di ḥurmayo
gdoṯina gab skandar li walaye d yaman 
skandar ste ḥəlle d čara w fayda lo fašle bi walaye d yaman
noše muklo haw kobele w noše lə gmarḥəm aʕle fayəš šapərza faqiro
nafəq l darbo bəṯr i walaye ḥzele ḥa bazərgan kal konoḥət w koṯe
komər azzeyo msəkle b riša di baġalṯo aṯi lu sarbazərgan məllele abro mə kəbʕat
məlle kobaʕno d məblatli ʕam ruḥux li dukṯo d əzzux
e məlle ono u darbayḏi yo naḥoto no li walaye d buġdəd
e məlle kosamno bi heviye minux d marawxatli ʕal baġlo mani məblatli li walaye d buġdəd harke i idarayḏi lo kuyo
e məlle abro u ṭaʕnayḏi yaquro yo aṭ ṭaʕnayḏi laybi manḥatnalle
məlle ənkan d ṭoratli harke ḥṭiṯi w d emi w d babi mu yawmo d hawino huyo bi qḏolux
komər me d šaməʕ u təǧǧarano i dəʕwitaṯe d dʕele aʕle ǧbir manḥatle ṭaʕno me d baġalṯo me diḏe mbarbazle ʕal ab baġle w marwaxle skandar ʕal baġlo mənne w malḥaqle li walaye d buġdəd
me d malḥaqle li walaye d buġdəd məlle abro annaqqa ono azolo no bu darbayḏi haṯe i walaye d buġdəd yo
u zʕuro nšəqle iḏoṯe du təǧǧarano w naḥət bi walaye zbəṭle b iḏe d ḥa məlle laǧan aloho obeli l dukṯo d kit eba muklo kafino no
e məlle kwiž bayto faqire u zangin w məqqa d kit ənsan bi walayaṯe kəzzehən riše du muklo d skandar grəšle ṣufro w kobe xer du aḥunayḏe skandar
izux axul tamo ṣafro w fəlge d yawmo w ʕaṣriye w dʕar
e məlle lə gḏaʕno ayko dukṯo yo hama bu xer d aloho msak iḏoṯi obeli
komər moballe skandar ʕar riše du muklawo w kal ko hiye ste koxəl ayna d koqoyəm komər aloho maqbal i duʕwiṯaṯxu aloho maxlaṣ aḥunayxu skandar m iḏa di ḥurmayo d kətyo zolumto w maraḥto
komər hiye ste maḥatte muklo qume w hiye ste qayəm məlle aloho maxlaṣ aḥunayxu skandar m iḏa di ḥurmayo
faqaṭ i nxiraytayḏe i barṯo du malko d buġdəd me d ḥzela i čahra du zʕuro d skandar l aḏiʕo hiye yo ʕayəqla mine məlla gidi u zʕurawo ṭro lə mqadam larke lebi mḥele ʕal ḥḏoḏe mgawlaʕ
faqaṭ u aḥunayḏe skandar məlle laǧan aloho amṭewule laf harke d ono obene muklo
hay i aṯto kəmmole kəmmo malava lebi komoḥe ʕal ḥḏoḏe ṭro l oṯe komər laǧan xaṭər d skandar hama ṭroṯe
me d məlle baḥs d skandar li kačke lə mtanela aṯi
bəṯr komər lu gawro məllela li aṯto məlle ḥurma hani məqdar d tloṯo yarḥe aw d arbʕo yarḥe kobina u muklano bas yo haka d aloho maqbela maqablole w haka lo fuḍuli yo
me badal d obina haqqaṣ muklo l noše ġalabe kale u faqirano u samyano w bas ṭroṯe li dərtayḏan w foyəš bal liwane taḥtoye w gdobinale muklo aloho d maqbəl xer tano ste gmaqbəl
e məlla qaṭʕiyan u zʕurano d oṯe li dərto stine ono lə kwe d fayšono gabux
məlle hama laǧan xaṭər d aloho lə gṭoreno d nofəq larwal ste illah kfoyəš bal liwane taḥtoye larġul
komər li ḥurma maqbela fayəš məqdar d yarḥo tre bal liwane taḥtoye
komər məlle ḥurma aṯi u saṯwo aʕle bu baxtayḏax w d aloho lazəm d məsqinale l malʕal lu ṣalon ʕeloyo
komər maslaqqe lu liwan ʕeloyo fayəš tamo ste məqdar
bale bi navaṯe azzeyo taqrib d tarte əšne at tarte əšne l aloho hulele tre abne ʕal ḥḏoḏe w u zʕurano gabayye yo hənnək lo kəḏʕi d kətyo skandar
komər ḥa yawmo may yawme d aloho məlle ḥurma haymen quro yo aʕle lazəm d ʕobər li oda d kətna aḥna gmaḥtina parda bayn elan w ele
bu zor b lebo naxoš w basimo maʕbarre larġul maḥatte parda baynoṯayye
komər ḥa lalyo mal lalye d aloho i aṯtayḏe kala daməxto w skandar ste kale tamo azzeyo u aḥunayḏe ʕal riše du samyano
məlle bu waʕdan d aloho kəmmatli man hat abre d man hat əšmux mən yo amalli lo kəmmatli uʕdo gnoḥannux lathat u gawro d emi d kosamnux more harke larġul
aman ǧar bar malava ono zlam faqiro no mayko kuḏʕatli omər imkan layto faqiro hat samyo hat bale kəmšabahnux bi laptayḏux i lapte d aḥuni skandar kəmmatli amalli lo kəmmatli gnoḥannux
e məlle mən gdomannux filan kas haymen ono aḥunux skandar no 
hat u yawmo d maftelux ḥaṣux w d aṯət li walaye d buġdəd fayəšno ono tamo w b ʕaṣriye hulali muklo msamamla
aṯino l mawto latimi aʕli ʕumum daḥ ḥakime kulle nošo lo qadər d manəḥli
bas ḥa d kətwa prefesor ġalabe mahər məllele ono gmanəḥne yalənəz u wuǧudayḏe gədqoləb l šikəl ḥreno
ḥaqiqat manəḥleli bale u wuǧudayḏi kayəm noše haw kibe d oxəl muklo ḥatta lquli
me d ḥzelali hawxa mofaqla at tarte ʕaynayḏi ste maḥtila aʕmi kalənne w mḥalaqla emi w babi ste l gawe du ḥappis li zarzamine
w ono hula amro d noše l obeli muklo w lawili ʕiše bi walaye du yaman ǧbərno aṯino ʕal feme d darbo
aṯi karwan maftele foṯe li walayaṯe d buġdəd
maḥatli ḥṭiṯi b qḏolayye d lə mṭəlli li walayaṯe d buġdəd d mamṭəlli
qayəm marwaxleli ʕal u baġlayḏe w malḥaqleli li walayaṯe d buġdəd
w hani məqdar d tarte əšne w mede stine kalino bu baytayḏux kal kosotanno bu xer d aloho ašər ono aḥunux skandar no
komər ele ste hule waʕd kamilo məlle gmaḥatno i səǧǧadayḏi w gbodeno bi ṣluṯo hul d lo aloho mtarasli qaṣəd be u darmono d aḥuni mən yo lə kwe d maʕleno qarʕi mi ṣluṯo
komər bdele bi ṣluṯo w aloho yaḏoʕo dak kasyoṯe yo komər darḥal maqbele u ṭalabayḏe mtaraslele malaxo məlle d nəḥrat a tre abnayḏux darmono yo laǧan aḥunux d masḥat aḥunux bu admaṯṯe
komər lo səmle taxṣir grəšle ḥa me qəm ṣadra di aṯto d ruḥe w maḥatle qarʕe bu lagan nḥəlle w maḥatle b dukṯe w qarʕe ste zləqle ebe
w u ḥreno ste mofaqle mi dargəšto w nḥəlle hawo stine w omər de aḥuno annaqqa šlaḥ aǧ ǧulayḏux
lu aḥuno šləḥle aǧ ǧulayḏe w masḥele u aḥuno bu admo da tre abnayḏe
w malwašlele aǧ ǧulayḏe maḥatle ʕayne bi dukṯo w mkanfele məlle de dmax tamo
hawi ṣafro i aṯto hawyo šyar məlla malava b ramšəl a tre naʕimayḏan lawən šyar məqqaṣ koṯalle šamṯo gdəmxi
e məlle ḥurma balki koṯalle šamṯo gdəmxi
marke w me tamhonike ǧġili məlle uʕdo d oṯewa xabro m aḥunayna skandar d b salame ʕaǧaba mə gdobatwayle hadiye
məlla hama ono w u baytayḏi w an naʕimayḏi barqabal diḏe
məlle haymen u zʕurawo d kətwo gabayna u pisawo hawo d ʕoyaqwaylax mine aḥuni skandar yo 
w haymen nḥəlli a tre abnayḏi simili dəbḥo laǧane barqabal diḏe kəbʕat aqbal ḥurma w kəbʕat lo maqablat məlli balki aloho maqbela w d noyaḥle
me d šamiʕo hawxa i ḥurmaṯe məlla a tre abnayḏi howən mo fḥelat ʕal skandar 
komər bi saʕayayo a tre abnayḏa l aloho mamṭele ruḥo appe qayimi kul ḥa hawile xanxolo d dahwo b dukṯe di nḥarto d nḥirənne
w skandar ste nayəḥle me d nayəḥle fayəš məqdar d mədde tamo bəṯr maftele foṯe li walaye du yaman w aṯi mḥarable ʕam i walaye məqqa d nafəqle ʕagid pelawan qtile 
w annahaya hǧəmle ʕal u quṣro qṭile u rišo da greʕe yaʕni d hawiwa ḥakəm b dukṯe 
w mofaqle i emo u babayḏe me gawe du ḥappəs maḥtile ʕal u taxt di ṣalṭane 
w bəṯr mədle l raġloṯa di ḥurmaṯe ṣliḥole w mʕalaqle raġla laf malʕal w qarʕa laf maltaḥ
w kul yawmo kobode w šolaḥ parčae m du baṣrayḏa hul d bu zor šqile i ruḥayḏa w qayəm mamṭelele ḥḏo ḥreto 
w d howutu saġ šani tayimo i ḥkoyayḏi
mirza muḥamma und seine brüder
uʕdo mə kfärze u ḥanna be həndoke gdomallan ḥəkkoye ḥreto
kətwa w latwa ṭaw m aloho d bi šmayo latwa
kətwa ḥakəm bi walaye di gziro u ḥakəmano kətwayle tloṯo abne w tlaṯ bnoṯe u ḥakəmano ġalabe zangin wa
ḥa yawmo may yawme d aloho qrele la tloṯo abnayḏe məlle ya abnayḏi toxu larke
azzehən a tloṯo abne l gabe w mašəlle aʕlayye məlle ya ann abnayḏi kal ko ono kokoyawli w gədmoyaṯno bale me d mayəṯno lo nəḥtutu aʕmi riše d aq qawre haṯe ḥḏo maw waṣiyatayḏi
w dat tarte stine man d oṯe l ḥoṯayxu ḥaywan howe ənsan howe faqiro howe zangin d howe u qamoyo man d oṯe hawulleyo lə ku d madaʕrutəlle ṭrəzzehən ʕal u naṣibaṯṯe
komər u ḥakəmano hule ḥaye laḥ ḥaḍar mayəṯ
bəṯr me d mayəṯ a tre abnayḏe ar rabe naḥiti ʕam u babaṯṯe azzehən ʕal riše daq qawre w u aḥuno əšme mirza wa komər hawo lo naḥət ʕam ann aḥunonayḏe
u ʕamo di walaye aṯən gab u zʕurano mərralle mərre kwiž bayto hat u abro du ḥakəm hat w babux adyawma mayəṯ w azzehən li maqbara w hat kofayšat bu bayto w lə kqaymat izux ʕam babux
qay hawxa lattat ṭawwo pis hat
e məlle ašər ono lo kəzzino l riša di maqbara babi mayəṯ nufʕa lo fašli me babi
e mərre a tre aḥunonayḏux košəbhi las sabʕe w naḥiti ʕam u babaṯṯe lazəm d hat ste nəḥtat
u maqṣad di walaye mən yo d noḥət hiye stine laq qawre ʕam u babo me tamo d nəḥti ax xortin di walaye l qamuṯayye w maydi laḥ ḥaṭroṯe məfqənne mi walaye d haw madaʕrənne li walaye naqqa ḥreto d lowən hənne ḥakəmin ʕal rišayye
w u maqṣad du babaṯṯe d məlle lann abne d l izoxu laq qawre mu sabab d kətwa ḥarbo ġalabe oḏaʕwa be mən qaḍiye gdoṯe ʕal riše dann abnayḏe
bəṯr me d mayəṯ gməfqənne omar wa l oṯutu fušu b gawe di walaye
omər qayəm bu zor moballe u zʕurano ʕam ruḥayye u manḥatte ʕal riše daq qawre
bəṯr me d qwərre u babaṯṯe maftalle foṯayye d oṯən lu bayto u ʕamo ṭləble xaṭər mənne
aṯən d oṯən l qm i walaye naḥət kmo xortin l qamuṯayye baḥ ḥaṭroṯe w baq qayse mərre lə kwe d ʕəbrutu li walaye
e mərre bavo u məlkayḏan eba yo a greʕayḏan eba yo ne ab botayḏan eba yo ne aydarbo gməfqutəllan aḥna ann abne du ḥakəm na
mərre haymen d oṯutu li walayayḏan ktowe qale w qarabaləġ w gəmqatlina ktowe qaṭlo ʕal foṯayxu
ṭaw mayo layto d hatu d əzzoxu w aḥna ayna d abiʕina gmaqiminale ḥakəm ʕal rišayna
komər ʕbiri a tloṯo aḥunonani lə nfoqo d nəfqi mərre bavo lə kbutəllan u malayḏan w u sawalayḏan w aṭ ṭaršayḏan w aʕ ʕezayḏan
mərre bavo gəmtarsinalxu u malaṯxu kul mede me d kətxu w izoxu nfaqu lo ʕəbrutu li walaye
komər fayiši hənnək tamo w mtarassanne u malaṯṯe kule hul laʕ ʕezaṯṯe hul laṭ ṭayižataṯṯe laṭ ṭərraḥataṯṯe lu malaṯṯe kule w lu konaṯṯe stine huwwanne
komər azzehən maḥatte u konaṯṯe fayiši mqabəl di walaye di gziro
bi ʕade di ṭayuṯo tarke hawxa yo me d mayəṯ u miṯo lazəm d masalmile l yawma di ʕrufto
səmme w lo səmme noše b kire ste w b ḥaq ste l aṯi aʕmayye d əzzeyo d noṭər u qawro du babaṯṯe
e mərre aḥunone l aloho mamṭele haṯe ʕal rišayna
waǧəb yo d aḥna zəbṭina noba ʕal babayna masalminale li ʕrufto xd i ʕade daṭ ṭaye ma gəzze minan
u aḥuno rabo məlle aloho rabo yo w ono u rabaṯxu no lazəm adlalyo ono d əzzino ʕal u qawro d babo zobaṭno noba
komər u aḥuno rabo mədle lu sayfayḏe maḥatle qəm ruḥe w mobelele bahro maḥatle ʕal u qawro du babo w zbəṭle noba hul ṣafro ʕal u qawro du babo
komər me d hawi fəlge d lalyo sabʕo hǧəmle ʕal u qawro du babo w mḥele raġloṯe ebe w koḥofalle d mofəq u babo mu qawro
e aydarbo d howe sabʕo stine ʕal d kətyo u babayḏe masala bu qawro kobəʕ d fotaḥle l azza b gawe mədle lu sayfayḏe hǧəmle ʕal u sabʕo
ele w lu sabʕo mqatalle mḥele sayfo lu sabʕo qṭəʕle qarʕe du sabʕo
šləḥle at tarte aḏnoṯayḏe maḥtile bi kistayḏe
w hawi ṣafro u zʕuro maftele foṯe l gab ann aḥunone lu konayḏe
lann aḥunonayḏe mərre aḥuno b ramšəl zbəṭlux noba ʕal babayna ʕaǧaba mən ḥzelux
məlle ašər ḥzeli fəlge d lalyo aṯi sabʕo ḥfəlle ʕal u qawra d babi w l azza b gawi mədli lu sayfo w hǧəmli aʕle qṭili u sabʕo
kalənne at tarte aḏnoṯayḏe mḥalqile qm ann aḥunone
komər a tre aḥunone mərre ʕafarəm hat aḥunayna u rabo hat w ḥaqiqat sabʕo hat w mauxa aṯilux u sabʕo qṭilux u sabʕo hat ʕal rišayna ḥakəm 
u yawmo da tre aṯyo i noba du aḥuno di nave ele ste mədle lu bahrayḏe w mədle lu sayfayḏe maḥatle u bahro ʕal u qawro du babo w yatu bi kozkayḏe kozobəṭ noba ʕal u babo
hawi fəlge d lalyo qaləb u lalyo aṯi pələng b tərki kəmmile qaplan 
komər ḥfəlle u qawro du babayḏe w abəʕ d mofəq i šladayḏe larwal
u zʕurano lo ʕaryo b gawe mədle lu sayfayḏe w hǧəmle ʕal u pələngano w qṭile u pələng mədle l aḏnoṯe maḥtile bi kistayḏe
hul d hawi aʕle ṣafro zbətle noba ʕal u babo haw ḥzele mede ḥreno
w yawmo da tloṯo u aḥuno naʕimo mədle lu sayfayḏe w lu bahrayḏe maḥatle u bahro ʕal u qawro du babo xd i ʕade w zbəṭle noba ʕal u babayḏe
hawi fəlge d lalyo ḥəlle aṯi taʕlo mxapalle ʕal u qawro du babo
məqqa d kəzzeyo lu taʕlano lə kbaʕ d qoṭəl u taʕlo ʕal du aḥuno rabo qṭile u sabʕo w lu aḥuno di nave qṭile u pələng w hiye koṯele taʕlo
komər d qoṭanno taʕlo demak ki ono ste taʕlo no lebe latyo basimo d qoṭele
komoḥele bak kefe kəmṭawṭahle koṯe kyotu b dukṯe
heš lo yatu gdoʕər u taʕlo ʕal u qawro du babo
komər həngi d ʕaǧəz mine mədle lu sayfo grəšle mḥele bi qḏole qṭəʕle qarʕe du taʕlo
mədle l aḏnoṯe du taʕlo maḥtile bi kistayḏe
hiye hawxa komər u bahro d ʕal u qawro du babo ṭafi
mfatašle ruḥe lo kabrite ḥzele ʕam ruḥe w lo nuro d maqəṯ u bahro du babo d ruḥe
d oṯe gab ann aḥunonayḏe d omər hawulli bahro aw kabrite d maqəṯno u bahro d babi ann aḥunone gdəmmi
ḥur lo madimlux arbaʕ saʕayat d zəbṭat noba ʕal u qawro d babayna maz zuḥṯe maftelux foṯux l gabayna l abəʕ d oṯe l gab ann aḥunone
rawəx ʕal u səsyayḏe w kətwo gər ʕeloyo yasəq ʕal qarʕe du gər
məlle balki ḥozeno bi barriye bahro mede d əzzino mamṭeni nuro d maqəṯno u bahro d ʕal u qawro d babi
komər yasəq ʕal qarʕe du gərano ḥəlle bi barriye kal komaḥwe bahro raḥuqo xd u ṭuro d šigur kibe qunaġ di ḥṣar saʕayat raḥuqo
komər maftele foṯe w azzeyo lu bahrawo 
ʕabər ḥzele ga kaleyo mʕarṯo w kale nuro eba
kal kito arbaḥṣar zlamat damixe l ḥeḏər i nurayo
bale kito dasto rabo d kit ebe ṣwaʕ čimbəlat ʕal i nulo
ap paqloqat da insanat ṣaḥiḥe kal kobəšli b gawa di mabbaxiyaṯe du dəstano
komər mədle lu rawšayḏe w mḥele taḥt i mabbaxiyaṯe w mofaqle i nuro l qəm fema di mʕarṯo
məlle paki ono d qoyamno mobanno i nuraṯe w d hani howən šyar gdəmmi aṯət bi gnune gnulux i nurayḏan
haymen kazzino maḥatna ono mede bi gnune lə kgonawno
maḥatle i nuro kali šawṭo l awən šyar
mədle naqqa ḥreto li nuro bu rawšayḏe w məfqole l qəm fema di mʕarṯo
naqqa ḥreto daʕər omər ono be baxtiye lə ksoyamno
i naqqa da tlaṯ kore d daʕər komər ann arbaḥsar qayimi ʕal ar raġle
mərre hat mirza mḥamma hat komaḥwe gawre lə kḥəšwat ʕul me ruḥux
aḥna arbaḥṣar na d l owina ḥaḍire kul šawʕo harke layban manaḥtina i bardəšaṯe w maʕlina ʕal i nuro
d hat bəlḥuḏe gmaydat li bardəšaṯe maḥtatla ʕal i nuro w gmaḥtatla ʕal i arʕo w gmaʕlatla ʕal i nuro gmaqablinalux rišo ʕal ruḥayna
w lo lo gədquṭʕina qarʕux
komər ṭləble daṣṭər m aloho w mədle li bardəṣayo li dəstayo d kətwayla šwaʕ čambilat
ele bəlḥude tlaṯ kore maḥtola ʕal i arʕo w tlaṯ kore maḥtole ʕal i nuro
komər mərre annaqqa kəḏʕina hat bi gawruṯayḏux gawrtər minan hat
bale mərralle kito qaršə diḏan walaye
hani arbaḥṣar əšne bi walayaṯe kito ḥakəm d kətle tlaṯ bnoṯe ġalabe šafire
w hani arbaḥṣar əšne kəmḥarbina aʕmayye
m iḏe d kətla badan l ḥedər i walaye lə kqədrina d qəlbinala li walayaṯe
d mṣafinala w d mamṭina a tlaṯ bnoṯayḏe
kəbʕina minux adlalyo d oṯat aʕmayna balki d əzzano ʕəbrina li walayaṯe
komər məlle mamṭewu ʕam ruḥayxu sakkahe ḥatta d qədrina qəlbina ʕal u badan
komər ḥa mənne ṭʕəlle sakkahe čawale mliṯo maḥtole ʕal kaṯpe w amṭole l qm u badan
u badan ste ʕeloyo yo ġalabe kibe balki ʕəsri mətrowat ʕeloyo
mirza mḥamma komoyəd lu sakkah w komoḥe iḏe hawxa ebe kul ḍarbo komaʕballe b gawe du hno b gawe du šuro
məlle ono gyosaqno ʕal qarʕe du surhano w gəmḥalaqnalxu kul naqla buġro ʕəšara
kul naqqa ḥa mənxu ṭro yosəq ʕal qarʕe du qəṣrano
komər mirza mḥamma yasəq ʕal qarʕe du quṣro w kul naqqa kəmḥalaq buġro ʕəšara koballe ḥa mənne koyosəq komoyəd lu sayfayḏe moḥele ʕal qarʕe du ʕavdawo koqoṭaʕle w komoyəd l aḏnoṯe maḥatla bi kəstayḏe komər qṭile ann arbaḥṣar
ʕabər l gawe du quṣrano ḥəlle ga kaleyo u malko damixo ʕal u taxtayḏe
kal ko ḥayye naḥito mu qṭoro da možadla fema l aḏnoṯe d duṣole fayəš kibe ṣiṭo d məṭyo l aḏnoṯe duṣole
komər l mirza mḥamma mədle li xanǧarayḏe grišola me qəm ruḥe w məḥyole bi ḥayye ʕabiro b qḏola w ġiṭo bu šuro w ṭəryole tamo
i ḥayye laybe lo d hawxa za w lo hawxa əṯyo yaʕni məqqa d saymo w lo saymo fema lə gmoṭe l aḏnoṯe du malko d duṣole w fayšo bu ḥalawo
komər ʕabər li oda ḥreto ḥəlle ga kalayo i barṯo du malko i rabṯo daməxto kal kətla sfarglo ʕal i šarbayḏa sfarglo maṭyo kibe haqqa rabo
mədle lu sfarglawo mḥele gazze mine w azzeyo nšəqle i kačke məlle ḥaram aʕli niše ġer m aṯe peva
ḥəlle kit tarʕo ḥreno ʕabər bu tarʕawo ḥəlle ga kaleyo kačke ḥreto daməxto haṯe i barṯayḏe di nave
azzeyo nšəqle hay ste məlle hayo i ḥreto huyo emi w ḥoṯi haṯe ṭruyo laǧani
ʕabər l oda ḥreto ḥzele kačke ḥreto i naʕəmtaṯṯe məlle at tarte ḥrene howən emi w ḥoṯi haṯe huyo laǧani
i kačke komər štele am mayayḏa maye qayire kətwayla bi šarbayḏa w nšəqle i kačke məlle haṯe kmaliqo eli
w qayəm nafəq w naḥət bas sakkahanək diḏe da w grišile w mədle lann aḏnoṯe daʕ ʕavdatanək maḥtile bi kistayḏe w aṯi li mʕarṯo
mbele nuro w maqəṯle qm u qawro du babayḏe hul d hawi ṣafro
hawi ṣafro aṯi gab ann aḥunone mərre aḥuno mə ḥzelux
məlle mə ḥzeli ašər kalənne aḏnoṯe d taʕlo
mḥalaqle aḏnoṯe du taʕlo qumayye
omər lann aḥunone me d ḥərre aṯən ann aḏnoṯe du taʕlo mərre hat taʕlo hat mauxa aṯilux taʕlo d howatwa mede ṭawwo gdoṯewaylux mede ṭawwo
lazəm d hat d saymat i ṣuxrayḏan w u šuġlayḏan b gawa di kone lə kwe d nəfqat hat larwal mu sabab d kəthat taʕlo komər maqbele u mamro dann aḥunone ʕal ruḥe
azzeyo kmo lalye bi ḥolayo ḥərre kal kaṯi sabʕo w ʕabər larġul məlle šlomo aʕlayxu ahla w sahla ʕal aʕ ʕayne qayimi me qm u sabʕo mə kəbʕat
məlle ašər ono kobaʕno ḥoṯayxu i rabṯo d obutəlliyo
a tre aḥunonayḏe ar rabe mədde las sayfaṯṯe w hǧəmme ʕal u sabʕawo d qəṭlile
komər čik u aḥunaṯṯe mirza mḥamma u naʕimo baynalle w lu sabʕo məlle waʕd nofəl ʕal i ruḥayḏi ya gqəṭlutu ono w ya lə kmaqbanno d qəṭlutu u sabʕano 
u zlam d ʕobər taḥt i konayḏan imkan layto noše d omalle mede ahla w sahla aṯət l ḥoṯayna aḥna kətlan tlaṯ ḥoṯoṯe
ono gdobeno i ḥoṯayḏi haṯe ṭruyo sahmi w faš tarte a ḥrene ṭrowən sahmayxu 
komər maqballe hule i ḥoṯayḏe lu sabʕawo u sabʕo mobele i ḥoṯo w azze
azzeyo arbʕo ḥamšo əšto yawme hənnək hawxa naqqa ʕabər pələng l feme du tarʕo w čik larġul
maz zuḥṯe di ḥoṯaṯṯe d lu sabʕo məblole məblole l aḏiʕi lo qṭilole w lo xilole w lo misəmle eba mədde las sayfaṯṯe hǧəmme ʕal riše
komər disa u aḥunaṯṯe u naʕimo čik baynalle w lu pələngano lə ṭrele d saymi mede ebe
amar u dardayḏux mən yo aḥuno
məlle ašər u dardayḏi d obutli ḥotayxu di nave
komər qam huwwalle hayo stine lawo ste mbele hayo azzeyo
azzeyo kmo yawme ḥərre aṯi ṭayre simər w ʕabər l gawa di konaṯṯe
ann aḥunone ar rabe hǧəmmalle d qəṭlile faqaṭ lu naʕimo lə ṭrele məlle mə kəbʕat
məlle aṯino l ḥoṯayxu i naʕəmto d kulle d obutəlli yo bu izən dəṯxu
omər a tre aḥunone rabe mərre ašər lə gbina ḥoṯayna
noše lo fašlan d soyamlan muklo w hat zlam ḥaywan hat hama səmlan beʕaqliye hulan tarte ḥoṯoṯe
l mə gdobinala l ḥaywan xoṯux gəzux gdəxlatla tamhonike 
ašər ṭaw mu qaṭlayḏe layto d qəṭlinale
bale lu aḥuno naʕimo məlle aḥunone ono sumu b diḏi hawulle i kačkaṯe ṭrəzze ʕal u oġurayḏe
w ono ksamno u muklaṯxu w ksamno i ṣuxraṯxu w ktoweno qəm feme du tarʕo di kone
man d oṯe lo ḥaruxu ktoweno moro las səsyaṯxu
šqəlle u sozano mine ḥatta du zʕuro d hule i kačkayo stine lu ṭayro məblole
gədṭorina hanək tamo gdoṯina li walayaṯe d qṭile i ḥayye w d ʕabər larġul l gabayye
u malko ṣafro qayəm mi šamṯo həlle ga kal ko kito xanǧar bu šuro i ḥayye mdawdalto yo eba
məqqa d mḥalaqle iḏe li xanǧar lo qadər d gorašla
a hnavatayḏe qṭiʕi maz zuḥṯe
yasəq ʕal i goro ḥzele kalənne ann arbaḥṣar ʕavdat məžde qṭiloye
maz zuḥṯe naḥət me tamo li oda di barṯo i barṯo hulela xabro
i barṯo əmmo yabo ḥa ʕabər larġul axile u ḥabušo d kətwa ʕal i šarbayḏi
hule xabro li barṯo ḥreto əmmo yabo mobele u sfarglayḏi
hule xabro li ḥreto əmmo yabo štele am mayayḏi w azze u zlamano
u ḥakəmano hawi kulle w dard məṭala rabṯo b lebe
l aḏəʕ u zʕurano u zlamano man yano d səmle i kayisuṯaṯe aʕme w bəlxaṣṣa d maxlaṣle mu mawto di ḥayye
komər hule amro lad dalole d qorən bi walaye u ənsan d nofəq mora di xanǧaraṯe w d ele səmle i kaysuṯaṯe koyomele imane rabe u malko gdobele fəlge di mamlaxtayḏe w gəmbarax a tlaṯ bnoṯayḏe stine aʕle
way lawo d oṯe d omər i masalaṯe eli simoli 
ġalabe noše abre d pir w palat d koṯən kəmmi i masalaṯe elan simolan w aḥna qṭilan i ḥayaṯe koṯən kəmǧarbi ruḥayye bi xanǧarayo kosaymi lə ksaymi d gəršila mu šuro lə kqədri guršila
bi walayayo kula d əmmat ənsan fayəš rabo naʕimo faqiro d l aṯi d lə mǧarable ruḥe bi xanǧar lo fayəš bale lo qadiri d guršila w l aḏiʕi man yo u sayomo d masalaṯe
komər hule amro li ʕaskar d nəfqi ḥamši ḥamši lad darbone mən karwan d hozənne lazəm u karwanano d oṯe w d mǧarab ruḥe bi xanǧarayo w bəṯr foyət ʕal u darbayḏe 
azzeyo ḥamši zlamat w u ḍabəṭaṯṯe aʕmayye maṭən mqabəl di walaye di gziro ṭawəʕ u yawmo aʕlayye ʕabiri li kone da tloṯo zlamatani
mu ikram w mi ʕəzze da tloṯo zlamatani d səmme šan i ʕaskaraṯe lo maǧrele lu ḍabəṭano d omarre ṣafro qumu itoxu aʕmi li walaye u ḥakəm koṭolabxu
fayiši u lalyawo tamo ṣafro mḥalle ʕal u darbaṯṯe aṯən li walaye huwwe xabro lu ḥakəm mərre kito kone tamhonike mqabəl di walaye di gziro kit eba tloṯo šaxṣat bale noše lə gmaǧre d omarre qumu dušu d əzzano u ḥakəm koṭolabxu
lazəm d mtarsat noše towən b ʕaqəl w d əzzehən bəṯrayye w mamṭənne l arke
mtarasle quwwa ḥreto lu ḥakəmano d ʕaskar w ḍəbbaṭ aʕmayye məlle zoxu šayelu b kef dəṯṯe
marre u ḥakəm koṭolabxu adlalyo d oṯutu l gabayna mʕazme hatu
omər b ʕaṣriye huwwanne xabro mamṭənne ʕam ruḥayye lu ḥakəm məsqile l malʕal zbəṭlalle qadr w maʕrifa
aḏəʕ d kətne hənnək stine noše rabe abre d ḥəkkam 
məlle i qaḍiyaṯe di xanǧaraṯe hawxa yo w man d gorəš i xanǧaraṯe w nəfqo d iḏe gdobene fəlge d i mamlaxtayḏi w gəmbaraxno a tlaṯ bnoṯayḏi aʕle
u aḥuno rabo məlle ono qṭili u sabʕo d lo qodanno gorašno i xanǧaraṯe ma kibe gorašla
e məlle kəḏʕat ya u ḥakəmayḏan i masalaṯe elan simolan
komər qayəm mədle li xanǧar səmle lo səmle d qodər malbaṭla lo qadər
u aḥuno d taḥ mine məlle haymen hala l aḥuni lo grišole faqaṭ imkan layto ono gədgorašna
omər səmle lo səmle lo qadər d gorašla 
u aḥunayḏe u naʕimo hənnək abiʕi d mamṭəlle ʕam ruḥayye faqaṭ a tre rabe l əbʕiwa d oṯe aʕmayye mu sabab d əmmiwa ele qṭile taʕlo
bale mamṭalle hiye ste ʕam ruḥayye
komər ele i naqqa d aṯi məlle ya u ḥakəmayḏi ono mən taʕlo no d qodanno gorašno i xanǧaraṯe
l aḥuni qṭile u sabʕo w l aḥuni d taḥ mine qṭile u pələng w ono qṭili taʕlo ono m ayko kətli i quwaṯe d moḥeno i xanǧaraṯe bi ḥayye w d qoṭanna w d howe u namusano diḏi d howən aḥunoni ḥaḍire
e məlle abro imkan layto l aḥunonux mǧarabbe ruḥayye w lo qadiri d gərši i xanǧar hat ste qəm mǧarab ruḥux w graša
komər qayəm mirza mḥamma u aḥunaṯṯe u naʕimo mədle li xanǧar b at tarte ṣawʕoṯani grišole w maḥtole b dukṯa
omər lu ḥakəmano məlle abro itux l iḏoṯi hulilux a tlaṯ bnoṯayḏi w səmlilux waziro di xaṣra di yamino w fəlge d i mamlaxto stine ʕal əšmux
komər azze l iḏoṯe ṭləble a tlaṯ bnoṯayḏe mine i barṯo rabṯo lu aḥunayḏe u rabo w di nave lu aḥunayḏe di nave w i naʕəmṯo laǧane
bas məllalle lann aḥunonayḏe məlle ya aḥunone kobaʕno d adlalyo lo dəmxutu gab an nišaṯxu hul tloṯo lalye ǧarebunne w bəṯr komər at tarte ḥoṯoṯe rabe mbarxənne ʕal a tre rabe
u lalyawo me ʕaṣriye damixi gabayye maḥatte kul ḥa ṣawʕayye haqqa b ṭizayye hul ṣafro
komər hiye li kačke lə mqadamle laf ela daməx bayn u kurkayḏe u yawmawo dertər du yawmo u yawmo da tloṯo
u yawmo dann arbʕo qalibo i kačke azze laf ela məlla fəlan kas haymen d lo maḥtono iḏi b ṭizux lə kṯe lu ḥasabayḏi e məlle ahla w sahla ʕal aʕ ʕayne
omər kətwayle skino maḥarfowayle ġalabe w ṭwele ruḥe hawxa məlle mžad iḏoṯax ḥata b ṭizi
i naqqa d možadla ṣawʕoṯa d maḥtola b ṭize mḥalaqlela u šalfo qṭəʕle ṣawʕa b naqla mu garmo
maḥatla ṣawʕa b fema w nafəl qaren aʕla w ṭəryole tamhonike məlle lə kwe faš d mqadamnax
fayəš taqrib di tre tloṯo yawme li kačke məlla qay hawxa koməqrat ruḥux aʕli hat ste koḥəšwat ruḥux aʕli gawro sanki gulbaran hat 
omər me d məlla gulbaran hat məlle ḥurma waʕd nofəl ʕal i ruḥayḏi i nvinayḏax huyo ḥaram aʕli emi w ḥoṯi howat hul d l əzzino mamṭeno gulbaran aw qoṭanne
maftele foṯe w ṭləble xaṭər mann aḥunonayḏe omər hwawu more l ruḥayxu ono kal kazzino d lo mamṭeno i ruḥo d gulbaran haw faš kodoʕanno 
w li kačke ste maftela foṯe l dukṯo d əzze w haw doʕər 
w ḥaqiqat ste gulbaran ste u dostaṯṯe wa kul yawme di ʕrəfto əzzawalle hənnək a tlaṯ l gab gulbaran mkayfiwa aʕme
u zʕurano nafəl bi barriye w kokorəx yawmo tre ḥamšo ʕəsri yarḥo walḥasəl maṭi l quṣro bi barriye
azzeyo lu quṣrano ḥəlle darbo layt ebe yalənəz kito ḥḏo darga w bas
kali qum fema di darga mḥele ḥəlle ga kalayo kačke ʕal qarʕe du quṣro
qrelale məlla filan kas mən ənsan hat mayəl ruḥux gdoṯe adlalyo u sabʕo d lo qoṭelux d omər qay harke hat
məlle bu baxtayḏax w d aloho ftaḥli u tarʕo gdoṯeno l malʕal
ftəḥlale u tarʕo yasəq u zʕuro ḥəlla ebe ga kale u aḥunayḏa
nšəqla u aḥuno d ruḥa maʕballa larġul mə xer yo d aṯət
omər ḥal w masale haṯe diḏi w di aṯtayḏi paṯe yo
aṯino d amṭeno i ruḥo d gulbaran d qoṭanne ʕal i aṯtayḏi d hulali taʕne
qayəm ʕaṣriye aṯi u sabʕo li ḥoṯo məllale aḥuno tlay ruḥux bəṯr i parda d lo u sabʕo oṯe 
zlam nuxroyo hat w d l oḏaʕlux d omər balki əns yo ʕabər larke kətle haž mi aṯtayḏi d lo qoṭelux hul d məḏʕallux ele w bəṯr nfaq l gabe
omər tlele ruḥe bəṯr i parda ʕabər u sabʕo w tlele u dalqayḏe me ʕal ruḥe koḥoyər ebe ga kaleyo xort d arbaḥṣar əšne u malko d ʕumum das sabʕe kulle 
li kačke məllale ya u gawrayḏi d oṯe ḥa mann aḥunonayḏi l gabux ʕaǧaba mən ikram gdobatle
məlle ašər d howən a tre rabe gədqoṭannalle w d howe u naʕimo i mamlakayḏi kula qum iḏe
li ḥurma məllale lu aḥunayḏa qum aḥuno nfaq larwal nafəq larwal me du sabʕo ḥzele u aḥunayḏa u naʕimo yo fṣəḥ ebe fṣiḥuṯo rabṯo mədle ḥḏ̣əlle w nšəqle məlle ʕal ʕayni w d babi aṯət ġalabe
bəṯr me d fayəš kmo yawme gabe məlle aḥuno amar u maqṣadayḏux l mən aṯət məllele u maqṣadayḏi aṯino kəmšalno ʕal i mamlake d gulbaran d ḥozina ayko dukṯo yo
e məlle kayso ono u rabo das sabʕe kulle no yawme di ʕrufto gdoṯən as sabʕe glətmi gabi w gdomannalle gəmšalno mənne i mamlaxto d gulbaran ayko dukṯo yo
hawi yawme di ʕrufto mḥele ʕal i qorna latimi ʕumum das sabʕe kulle ḥa b ḥa mšayele mənne i mamlaxto d gulbaran ayko dukṯo yo
l kulle b ḥa femo mərre lə kəḏʕina ayko yo w lo šamiʕina i mamlaxtaṯe d gulbaran ayko dukṯo yo i dukṯayḏe
komər qayəm dertər du yawmo məlle ya aḥuno ono l aṯino d mkayafno oxanno muklo ba dkoṯe b xaṭər diḏux gəzzino w waʕd huli u zlamano d lo qaṭlo lə ku d doʕanno
omər mhalaxle məqdar əšto yarḥe šawʕo yarḥe maṭi l quṣro ḥreno d ḥoṯayḏe di nave hayo d huwowayle lu pələng
maṭi ḥeḏər fəlge d yawmo barəm l ḥeḏər u quṣro ḥəlle ga kaleyo i darga ṣxərto
mhawalle nafiqo ḥḏo ḥurma mu surəh du quṣro məlla man hat 
məlle ono zlam nuxroyo no laǧan aloho ftaḥli u tarʕo 
naḥito ftəḥlale u tarʕo yasəq l malʕal ḥəlla ga kale u aḥunayḏa u naʕimo
qayimo w ḥḏ̣əlla w nšəqla u aḥuno d ruḥa ḥḏ̣əlla
məlla aḥuno tlay ruḥux a waxta d koṯe u gawrayḏi d lo ha ha l oḏaʕlux gqoṭelux
lu zʕuro tlele ruḥe aṯi u gawro w yatu gab i aṯto fṣəḥ eba məlla d oṯe ḥa mann aḥunonayḏi l gabux mən hadiye gdobatle
məlle d howe aḥunax u naʕimo aḥ ḥayayḏi ste ṭolabbe lo layto amma d howən a tre ḥrene gədqoṭannanne
e məlla aḥuno nfaq m bəṯr i parda 
komər nafəq u aḥunayḏa m bəṯr i parda me d ḥzele lu pələngano u aḥuno u naʕimo yo rḥəmle ġalabe w ḥḏ̣əlle u zʕurano w nšəqle
hawi ṣafro məlle aḥuno u maqṣadayḏux mən yo məlle aṯino bəṯr i mamlaxto d gulbaran huli waʕd li aṯtayḏi d lo qoṭanne lə ku d doʕanno kobaʕno d məḏʕatli i dukṯayḏe ayko yo
məlle yawme di ʕrufto gdoṯe ʕumum dap pələngat kulle l arke w gəmšaylina ḥa b ḥa mənne ḥzalle kayso w lə ḥzalle i dukṯayḏe gazən latlux minan
komər yawme di ʕrufto aṯən latimi ʕumum dap pələngat kulle l gabe w ḥa b ḥa mšaylile məlle lo šamiʕutu i dukṯo d gulbaran 
mərre ḥaram aʕlayna lo šamiʕinala
komər lu malkano məllele məlle hat aḥuni u rabo w fəš ʕal u taxtayḏi w l əzzux lo kurxat bəṯre lə kḥozat i mamlaxto tano
məlle haymen ono gəzzino lə kwe d doʕanno m bəṯr u sozayḏi
mhalaxle bu darbayḏe dertər du yawmo azzeyo qunaġ di što yarḥe ḥrene maṭi lu quṣro du tayro
ftəḥlale li ḥoṯo disa u tarʕo w ʕabər larġul aḏiʕole fṣiḥo ebe nšəqla
qum ʕaṣriye məlla aḥuno tlay ruḥux ṭayro yo ḥzelux fayoro aṯi ʕabər larġul w d ḥoze ono w hat gab ḥḏoḏe yatiwe ġira lo komtaḥmlo d lo qoṭelux
bale me d yatu gəmšaylalle aʕlux i naqqayo gdəmmallux nfaq larwal
komər u zʕuro tlele ruḥe aṯi u ṭayro ʕabər larġul li kačke məllale məlla d oṯe ḥa mann aḥunonayḏi l gabux mən hadiye gdobatle ʕaǧaba gqəṭlatle wayaxud gədrəḥmatle
məlle d howe aḥunax u naʕimo d omalli uʕdo məṯ gmaqbanno yalənəz d howən a tre ḥrene haymen lə gmašfaʕnalle d lo qaṭlo
omər li kačke məlla aḥuno nfaq me larġul u aḥunayḏa u naʕimo nafəq me larġul
me d ḥzele u zʕuro komər u malkano u rabo daṭ ṭayre qayəm brəkle w sġəḏlele lu zʕuro w mamṭele mawtawle b dukṯe d ruḥe w məlle u dardayḏux mən yo 
məlle ašər u dardayḏi d əmmatli i qəṣṣa d gulbaran i dukṯayḏe ayko dukṯo yo 
e məlle kayso ramḥəl gəmšaylina maṭ ṭayre aṭ ṭayre ayko dukṯo d kətyo gdəmmilan
me d hawi ṣafro mšayele maṭ ṭayre səmle lo səmle noše i dukṯo lo šaməʕla
e noše fayəš mənxu b dkoṯe
ḥa zlam məlle ašər kətwayli ʕammo masule ġalabe w hiye w i šeno zliqi b ḥḏoḏe hawo d l oḏəʕ haymen nošo lo faš
azzehən mšayalle lawo komər hawo ste məlle haymen ono šaməʕno u hno d gulbaran naqqa mərre lquli faqaṭ payko dukṯo yo lə gḏaʕno
yalənəz ǧəddi kaleyo b flan šeno raḥuqto qunaġ d arbʕo yawme izoxu li šenayo mamṭewu ǧəddi ǧəddi gdomarxu ayko dukṯo yo
omər mʔamalle lu malkano daṭ ṭayre ʕal šawʕo tmanyo ṭayre məlle izoxu aqimu hiye w u qenayḏe b naqla mamṭewəlle larke d lo lobəṭ w d koyawle lu tayrawo
bale d ǧorele mede ḥa mənxu lo gmarfeno saġ
omər azzeyo əšto šawʕo ṭayre mamṭalle u ṭayrawo hiye w u qenayḏe d lo telbiṭo yaʕni d lo koyawle mamṭalle l gab u malko
omər lu malko mšayele mine məlle ya ʕammo i dukṯo d gulbaran šamiʕatla ayko dukṯo yo
omər i naqqa d amṭele i dukṯo d gulbaran l bole lu zlamano marfele ḥaṣra w kadar rabo 
e məlle brazi haymen ono xortwayno naqla ʕam emi fayoro fayitina ʕəl mi baxča d gulbaran məlli haṯe mən baxča yo yade məlla i baxčaṯe d gulbaran yo
w haymen mu yawmawo l adyawma lo ḥəzyoli baʕ adyawma ono zlamo sowo haw koḏaʕno qarʕi w raġli me ḥdoḏe foṯi laf nfoqe d yawmo yo aw laf ṭwoʕe d yawmo yo
haymen uʕdo lo kəmbanno piž bu darbo d mobanne
e məlle čara mede d howelux
məlle anǧax d doʕanno ʕal i quwayḏi i qamayto w waxtawo gədmobanno u darbo
e məlle i quwayḏux aydarbo gdəʕro
məlle hul arbʕi yawme d saymutəlli more bu baṣro daf fare w d obutəlli u štoyayḏi ḥamro gdoʕanno ʕal ruḥi w ktoweno xd meqəm qawyo
komər lu malko mʔamalle d kul yawmo nəḥrile tre fare w d mamṭəlle ḥamro w maštəlle d dəʕro i quwayḏe aʕle arbʕi yawme səmme u ṭayrano more
bəṯr mann arbʕi yawme u ṭayro fayər bayn li arʕo w li šmayo məlle ašər d koleno kmo yawme ḥrene heš ṭaw ktoweno 
komər huwwalle muḥla arbʕi yawme ḥrene səmme u ṭayrano more hul d daʕər ʕal i quwayḏe i qamayto
bəṯr m du ṭayro d aḏəʕ d maṭi li quwayḏe məlle annaqla kibi mbanno u darbo ḥayḏ̣eru u zʕuro 
u zʕuro mḥayḏ̣arralle muklo w šan u tayro w zʕuro rawəx ʕal ḥaṣe du tayro
w lu ṭayro məlle abro zbatli w lo zayʕat uʕdo gəmḥalaqnux b gawa di baxča d gulbaran
komər xd i ṭayyara du zamanano d nafiqo u ṭayro ʕali laf i šmayo hul d lə ḥzele i arʕo haqqaṣ i arʕo mġammo lqul ʕayne maʕlele
bəṯr me d maʕlele haqqaṣ manḥatle u zʕuro ʕal i baxča d gulbaran
məlle abro haṯe i baxča d gulbaran yo 
yalanəz i naqqa d manḥatle hulele pərtəke me d ruḥe
məlle ayna kelike d lozamno laǧanux gmaydat li pərtkaṯe gməqḏatla gədḥoḏ̣anno gabux
wayaxud u dalqayḏi mədlux yo ṭrowe aʕmux ḥate ʕal ruḥux ayna kelike d əbʕat ṭayro hat
w i naqqa d nafəq me gab u sabʕo ste lu sabʕo huwayle u dalqayḏe məlle d lušatle ktowat u malko d as sabʕe
omər ʕabər b gawa di baxča azzeyo ḥəlle bi baxčaṯe təšbəḥto l aloho layt ṯamar bi arʕo d layto bi baxčaṯe
yaʕni xərabtər mu fardayso da ʕḏen haqqaṣ basimo yo
komər məllele lu ṭayro zux hat bi šlomo w hiye fayəš tamo
karəx bayn i baxčaṯe ḥzele eba ḥawuz d maye di alyaq mine bi arʕo d aloho layto
w kit ebe kefe d marmar l ḥeḏore w məqqa d kito aqut w almas w zamrud bi baxčaṯe kito
ʕabər li ṭawla das səsye ḥəlle ga kətle tre səsye ḥa mənne səsyo di hawa yo w ḥa mənne du baḥar yo
e məlle kəbʕe d ḥozeno u šaxṣano d nofəq
omər fayəš tamo hul yawme di ʕrufto yasəq ʕal qarʕa di dawmo tlele ruḥe bayn ad dawme
hawi yawme di ʕrufto ḥəlle i aṯtayḏe w at tarte niše dann aḥunonayḏe səmme ruḥayye xud tlaṯ yawne fayore w aṯən maḥatte bi baxča
w aṯi gulbaran ste čik bayn u ḥawuz kosoḥən ʕam ḥḏoḏe mkayfi
at tarte ḥoṯoṯe rabe naḥiti l gawe du ḥawuz dam maye di bərke kosoḥən w gulbaran ste aʕmayye
faqaṭ i aṯtayḏe fayišo ʕal i dawmo
laḥ ḥoṯoṯayḏa w l gulbaran mərre qay lə gnəḥtat hat 
məlla ašər koṯe reḥe du kalbo du gawrayḏi aʕli lə gnəḥtono
e mərre kwəž bayto hani taqrib d šato w fəlge maftele foṯe bi arʕo azzeyo
ma koḏəʕ l ayna ḥaywan axile hat kəmṭatlan baḥs du gawrayḏax kəmmat koṯe reḥe 
e əmmo ašər ono lə gnəḥtono
səmle lo səmle d nəḥto i žənəkaṯe lo naḥito
komər haw hule ǧərʕa mu sabab d samwa šuġlo ḥarbo ʕam an niše dann aḥunonayḏe lqul ʕayne
komər mədle lu sayfayḏe w mhawalle aʕle məlle gulbaran ono mirza mḥamma no 
hani qunaġ d tarte əšne ono kokoraxno bəṯrux w hul d malḥaqli ruḥi larke l gabux
d lo bebaxtiye səm kar diḏux adyawma ya gqəṭlatli w ya gqoṭannux
baʕ gulbaran baḥ ḥayayḏe kulle lo ḥarb mḥarable w lo gawruṯo nafəq mine
a tre yawnanək mədde lad dalqaṯṯe w fayiri maḥatte ʕal i dawmo
mədle lu sayfo ele mqabəl d ʕaynayye qṭəʕle qarʕe w hənnəq fayiri azzehən w fayəš hiye bi baxča d gulbaran
bəṯr me d hənnək fayiri aṯən l dukṯayye hiye karəx bayn i baxča u mede d kətwayle lazəm mu dahwo w mu semo w ma antikatanək d kətwayne b gawe di baxča məfqile w mofaqle ʕam ruḥe a tre səsye di hawa w du baḥar
mhalaxle məqdar arbʕo ḥamšo yawme maṭi l walaye i walayaṯe me d ʕabər mu rišo lu rišo koḥoyər b ʕumum du ahl di walayaṯe layt noše d latne ǧule kome aʕlayye ǧule d ḥəznitiye
omər ʕabər azzeyo l bayto di ḥḏo ḥurma armalto məlle šlomo aʕlax yade
məlla ahla w sahla ʕal ʕayni
məlle lə kḥowat ḍayfe məlla ašər dukṯi ʕiqto yo
omər mofaqle tarte lirat w hulela li pire maʕ ʕəšqat mʕaraṭla
e məlla abro kito dukṯo məlle mədlax ḥamməš ḥrene izax obal as səsyani diḏi lu xan šqalle muklo ʕalofo ṭrowənne moro
komər i pire aṯila kef b ġalabe
b ʕaṡriye səmlale muklo mšayelela li pire məlle yade kobeno dəhn diḏi li walayaṯe kula kulle ǧule kome ne ḥəzənni ne ʕal mən yo
məlla abro mə gdəmmallux qayṣat qarʕi ono ste kə́twayli tre abne w kal koḥozat ono i armalto di walaye no
kətlan malko kətle barṯo ġalabe šafərto w u malkano diḏan i barṯayḏe kətla tloṯo šarṭat
kəmmo ayna d oṯe d soyəm aš šarṭatani diḏi gšuqlalle w ayna d lo somme gədqəṭʕono qarʕe
u ḥa bi walayaṯe lo faš d l azze lu ṭlobayḏa w lo qadiri tolən aš šarṭatayḏa w qṭəʕla qarʕe d kulle
kul ənsan minan ḥəzənni yo ʕal u abrayḏe qəsəm ʕal u aḥunayḏe qəsəm ʕal u ḥolayḏe qəsəm ʕal u babayḏe kul ḥa ʕal mede m diḏe ḥzino yo
w lə kmətyaqnat stine kal komaʕmalle arbʕo qusre me qarʕe da ənsanat l ḥeḏər i walaye
e məlle u šarṭayḏa mən yo məlla lo kəḏʕono šarṭ mənne fənǧan d qaḥwe yo hul d lo qoyər yo məqdar d tarte saʕayat
u šarṭ ḥreno kətle sabʕo man d qodər ʕal u sabʕayḏe
w u šarṭ ḥreno ste kito kefo rabṯo bi baxčayḏe komər d moḥutu guloke d ṭino eba d mətworo
e məlle ahla w sahla i dukṯayḏa ayko yo di kačkaṯe
məlla ašər i dukṯayḏa u šubbakawo u quṣrawo u ʕeloyo
hawi ʕaṣriye komər lwəšle u dalq du ṭayro w naqqa mḥele b ruḥe fayər w azzeyo maḥatle bu šubbakayḏa i kačke daməxto maḥatle ʕal i kačke ban nəklat w komoḥela b maquze
i kačke hawyo šyar məlla bu baxtayḏux w d aloho u dardayḏux mən yo
omər lə mtanele məlla bavo waʕd nofəl ʕal i ruḥayḏi mən d howe d oṯe mini ksaymalle w d l oṯe mini laybi saymalle hat kəḏʕat
kəbʕono dəmhaškrat ruḥux aʕli qṭiluxli a hnavatayḏi komarʕli maz zuḥṯe
omər lu zʕurano tlele u dalq me ʕal ruḥe ḥəlla ebe ḥaqiqat xort layəq mine bi arʕo d aloho layto
e məlla mən yo u dardayḏux məlle aṯino d ṭolabnax amarli aš šarṭatayḏax
məlla aš šarṭatayḏi ḥa mənne gdoballux manṯo me d ṣaʕri
ḥata bayn i qaḥwa lo me bari dat tarte saʕat šwaḥṣar saʕat izux itux i qaḥwa grəṯḥto lə kqayro
gdobatla lu məǧləs kule gšotəlla hano šarṭ ḥa
w u šarṭ ḥreno məd li manṯo ḥata bayne ṭəbbe d ṭino w mḥaya bi kefayo d kətyo b gawe di baxča hiya siḥər yo gtuyo alfo pižat
w u šarṭ ḥreno l babi kətle sabʕo bu bayto amṭilux sabʕo wayaxud hat hway gawro žehati zux qṭale maṭyono lašanux
a məlle ahla w sahla ʕal aʕ ʕayne mədle lat tarte mene me d ṣaʕra w mamṭəlle
w ṣafro həzle u zago di xwazginiye du ṭlobo di kačke
maḥatte u šarṭaṯṯe w kṯuwwe bayne ruḥayye sanade
w mhərre maqəmme suhḏe baynoṯayye ayna d qoləb hawo gmiǧaze
lu zʕurano mədle li qaḥwayḏe w azzeyo qunaġ d tarte saʕayat w aṯi i manṯo eba yo hiwole lu məǧləs kula raṯəḥto yo nošo mənne laybe d maḥatla b feme mi šḥantayḏa
mərre hano ḥa
dertər du yawmo mədle l manṯo manək simole bayne ṭino bayne ṭəbbe d ṭino w məḥyole bi kefo d gawa di baxča simole alfo pižat twiro
u šarṭ da tloṯo səmle ruḥe sabʕo lwəšle u dalq du sabʕo lu zʕurano w məllela li emayḏe li pirayo d kətyo gabe məlle ya pire məd lu hafṣorayḏi obeli ʕam ruḥax lu ḥuḍur du malko amar malko malko ofaq u sabʕayḏux kal kaṯi u sabʕo du abrayḏi
w i naqqayo hat lo ḥarulax kət an naʕime di walaye d əmmilax pire u sabʕano gdoxelax arfiye d lo zayʕat mini ono u abrayḏax no lə kxannax
əmmo lo kure m aydarbo ono gmarfallux
koqoyəm i pire gmaydo u hafṣorayḏe w kəmgargšole bəṯre ruḥa kəṯyo qm i darga du malko
an naʕime kə mhawrila li pire kəmmi ya pire u sabʕano gdoxelax mə l aloho šqile minax arfiye
i pire maz zuḥṯe marfela u sabʕo w azzayo 
komər hiye ste barəm mədle lu dalqayḏe grəšle me ʕal ruḥe hawi xort
aṯi l gab i pire məllela məlle lo məllilax an naʕime gəmhawrilax lo marfatli ono u abrayḏax no
məlla qayṣat qarʕi həngi d mərralli w ʕabiro i zuḥṯo b lebi məlli šrolo yo marfelilux annaqqa lə gmarfallux
mədla lu hafṣorayḏe li pire naqqa ḥreto mbela qm u quṣro du malko
məlla malko arfi u sabʕayḏux kal kaṯi u sabʕo du abrayḏi omər u malko me d šaməʕ ḥəs di pire b ʕaǧala marfele u sabʕayḏe
u sabʕayḏe simo more wa
obewayle məqqa muklone me d koxəl hiye
omarwa sabʕe bi arʕo d aloho lə kwe d qodər ʕal u sabʕayḏi
walaw saymi a tre šarṭat ḥrene ste bu šarṭ du sabʕo gməġlobi
i naqqa d marfele lu sabʕo mḥele danwe b gawe d ruḥe nafəl gurmen aʕle xəd marfat bəmbaye bi arʕo hawxa aṯi ḥəs me danwe
faqaṭ me d ḥzele u sabʕo b qarše d ruḥe yaʕni u malko das sabʕe b naqla maġele qume w lo qadər d fotaḥ feme ste
komər u malko qḥir ʕal u kursyayḏe ġalabe məlle ono u sabʕano hani məqdar d ʕəsri əšne b lalyo w b imomo bu sukkar bu ḥalwo w u baṣro b məqqa d kət muklone basime kosomne more
w me d maṭi li kelike du tloyo di iḏo aydarbo kmaməṯ ruḥe qm u sabʕano
halbuki hano u ḥreno lwəšle u dalq du malko das sabʕe 
greʕo kibe qodər qoyəm qum aġa laybe
bu xuṣuṣano maməṯwa u sabʕayḏe ruḥe qm u malko
komər mḥelele lakme bayne qarʕe du sabʕo du malko qṭile w li pire mədla lu hafṣoro du sabʕayḏa w aṯyo
aṯyo lu zʕuro mədle lu dalq me ʕal ruḥe w daʕər hawi ənsan azze məlle ya malko annaqqa lazəm yo d obatli i nxiraytayḏi 
eh məlle ahla w sahla ʕal aʕ ʕayne ya abro 
maḥatle i məštuṯayḏe ʕal i arʕo w mbaraxle i kačke aʕle
fayəš məqdar d ḥamšaḥṣar yawme gab u malko məlle ya u malkayḏi kosamno bi heviye minux ono zlam abre d ʕašərto no ono ste zlam mbayno no
aḥna bi mamlakayḏan w bi ʕadayḏan d mamṭina ḥḏo w d mqadminala
w d lo nəfqo barṯo gdəmmilan azzehən mamṭalle ḥḏo mab barat aw ḥaša mu ḥədurano mi karxana aw me dukṯo d latyo kaysto
m ʕal aṯe ono lə gbaʕno d mamṭeno nəqṣaniye aʕli w ʕal i zʕurtaṯe d huluxli yo i aṯtayḏi bi dukṯayḏi dan noše d l əmmi ašər latla babo kobaʕno tamo d mbaraxna ʕal ruḥi e məlle ahla w sahla abro
komər bəṯr me ḥamšaḥṣar yawme me d fayəš gabayye mḥayḏ̣alle i barṯo d ruḥe w moḏaʕle ruḥe d kətyo hiye stine abre d ḥakəm
w maqəmle aʕma tabur d ʕaskar w me kul mal di arʕo hulela w aṯyo aʕme hul li mamlakayḏe gab a tre aḥunonayḏe w gab a tlaṯ nišaṯṯe
komər mšayele ʕal ann aḥunonayḏe məlle ayko dukṯo ne ann aunonanək diḏi
l ḥa xoṯi mə́llele mal mirat kwiž bayto mu yawmo d azzux hani tarte əšne w fəlge a tre aḥunonayḏux mḥalaqqe səḥər aʕlayye simənne tre baġle w makərxənne walaye b walaye ʕmara lo fayəš d lo maʕmarre w nqəlle kefe bann aḥunonani diḏux
e məlle mə soyamno mərre mə saymat lazəm d mḥaqqat aʕlayye e ayko dukṯo ne
mərre ašər mi walaye di gziro məblənne hul li walaye d alʕaziz
komər aṯi bu šopaṯṯe ḥzele a tre aḥunonayḏe ga kanne tre baregəl
komər qayəm šqile a tre aḥunonayḏe b kallawat zoyude w madaʕrile li walayayḏe gab an nišayḏe aq qamoye
mqadamlalle məllalle kəmmutəlli u səḥər tani mən yo
kmadaʕrutənne lu away qamoyo d kətwayne ənsanat adʕerənne lə gmadaʕrutənne i walayaṯe gəmaqlabno arʕa ʕal qarʕa
məqqaṣ d abiʕi d moḥən səḥər ebe w d dorəlle mi ḍarbo hiye ste xd ann aḥunonayḏe lo qadiri aʕle
i aṯtayḏe stine d mamṭole ʕam ruḥe mṣaḥroniṯo wa obowayle ʕəsara w qaway u səḥrayḏa ġolabwa dəṯṯe bu xuṣuṣawo lo qədriwa aʕle 
komər həngi d lo məllalle li aṯtayḏe hulale šafuḏo məlla mḥaye bi aṯto d ruḥux gədhuyo klabṯo
komər mḥele u ṣafuḏo eba hawyo klabṯo
kəmmatli amarli lo kəmmatli gfayšət bu ḥalano
me d lat tarte ḥoṯoṯayḏa ḥzalle d hawxa səmle bi ḥoṯaṯṯe i naʕəmto qayimi ǧbiri madaʕrənne a tre ste lu away qamoyo səmənne ənsanat
koḥoyər appe daqnayye maṭi l barkoṯayye aǧ ǧulaṯṯe mzarzli a tḥelataṯṯe nqiwi i parišaniye u ḥal d kətne ebe ənsan lowe ebe haqqaṣ ġalabe hawən razil
komər səmle ann aḥunonayḏe more məlle aḥunone lo məlləlxu u yawmo qamoyo lo dəmxutu gabayye hul bəṯr mi tloṯo yawme lo maṣəṯxu aʕli damixutu gabayye maḥatte iḏayye b ṭizayxu
w ḥzalxu maftalxu foṯi li dukṯo d əzzino w d l oṯeno
bale l aloho mwafaqleli w msaʕadleli kal kaṯino maṭino maṭinalxu b saġitiye
komər qayəm qṭile u babaṯṯe w qṭile a tlaṯ w qṭile i ǧənsiyaṯṯe kula w mbaraxle i aṯtayḏe ʕal ruḥe hayo d mamṭole w maḥatle i məštuṯayḏe ʕal i arʕo
w hiye hawi ḥakəm ʕal i walayayo
w ṭrowutu saġ šani w i ḥəkeyayḏan tayimo 
farxuṣaf
kətwa w latwa ṭaw m aloho d bi šmayo latwa
kətwa tre aḥunone ḥa əšme aḥmad aġa wa w u ḥreno ste ḥasan aġa wa a trani mamṭannalle kul ḥa aṯto lu aḥuno rabo məllele lu aḥuno naʕimo məlle aḥuno məlle ha
məlle la tretayna kal komṭelan niše gawirina
lazəm d howelan naʕime d howən laǧan ḥḏoḏe w ənkan d aloho d obelux barṯo w eli abro d obat soz i barṯayḏux d obatla lu abrayḏi w d aloho d obeli eli barṯo hat abro gdobeno i barṯayḏi lu abrayḏux
komər la tre səmme u xabrano dəṯṯe mərre bayn ḥḏoḏe w maqballe qralle l ʕumum du məgləs dar rabbaṯṯe kulle
w mərre ənkan d aloho d obe barṯo l aḥmad aġa lazəm d obela lu abro d ḥasan aga w d aloho d obe barṯo l ḥasan aġa lazəm d obela lu abro d aḥmad aġa
l aloho hawxa ṣbele kamili a təšʕo yarḥaṯṯe l aḥmad aġa hawile abro w l ḥasan aġa hawile barṯo
bəṯr me d hawile l aḥmad aġa u abrano kamilo i šatayḏe l aloho hawxa ṣbele mayəṯ aḥmad aġa fayəš u abrayḏe yatumo
ḥasan aġa ḥkəmle u zʕurano naʕimo yo u malayḏe faš bu ʕammayḏe
azzeyo šato tarte ḥamməš şeṯ šwaʕ u zʕurano gab u ʕammo yo nahaye lu ʕammo axile u malayḏe kule
bəṯr me d u zʕuro hawi rabo ašyahe xude lo fašle bu bayto
li emayḏe ḥa yawmo mdaʕela aʕle məlla abro u malayḏux kule kaleyo gab ʕammux lazəm d əzzux d mdaʕat ʕal ʕammux
u zʕurano qayəm azzeyo mdaʕele ʕal u ʕammayḏe w šqile u malayḏe
bəṯr b kmo əšne aṯən d ṭəlbi i nxiraytayḏe stine
l ḥa xoṯi azzeyo məllele məlle flan kas kaleyo ʕammux kobe i barṯayḏe lan noše w i kačkaṯe mu ʕaṣlayḏa hiya i nuxraytayḏux yo lazəm d əzzux w d ṭəlbatla me ʕammux
komər azzeyo u zʕurano gab u ʕammayḏe w məllele ya ʕammo i zʕurtaṯe me aqdam da mdaglowaylux ʕam babi w lazəm d obatli i nuxraytayḏi w ənkan lə kobatli i nuxraytayḏi ḥayḏ̣ar ruḥux bayn eli w elux gəmʕalina ḥarb
komər u ʕammayḏe məlle abro ono i duglayḏi mdagloli w i kačkaṯe hiwoli laybi doʕanno mu xabrayḏi
komər ele w lu brazi mədde lə ḥḏoḏe i ʕašərto msəkla iḏe du brazi məlla ʕal mə gdobat i zʕurtaṯe lu ʕamo nuxroyo madamki u braziyayḏux ḥaḏ̣iro yo w i nuxrayto diḏe lazəm d obatleyo
komər qayəm hulele i nuxraytayḏe b iḏoṯe mbarxole i kačke ʕal ruḥe
faqaṭ i naqqa d u zʕurano d kətwa naʕimo hiye w i zʕurtaṯe a tre zawalle ʕam ḥḏoḏe lu maktab i zʕurto zəd mine fahəmto wa
i zʕurtaṯe ḥa yawmo bu dars mḥelale ṣaṭra šaqame lu zʕurano
bəṯr me d hawxa l aloho ṣbele i kačkaṯe hawyo b naṣib diḏe w mbarxole i šaqmayo d mḥelaleyo bu maktab daʔima əṯyowa l bole du zʕurano
komər məlle l ḥa ma greʕayḏe izux mamṭili ṭaʕno d ḥaṭroṯe mu ṭuro ḥatta d kul yawmo d moḥeno i kačkaṯe toleno u ḥayf di šaqmayo d mḥelali bu maktab
u greʕano diḏe azzeyo mamṭelele ḥaṭroṯe w tlalle bu bayto kul yawmo gmofəq i ḥaṭrayḏe w gmoḥela li zʕurtaṯe d kətyo i aṯtayḏe lo yawmo w lo tre w lo ʕaṣro w lo ḥamšaḥṣar w lo ʕəsri mutamadiyan komoḥela li zʕurtaṯe
i zʕurto kul d kəṯyo komaḏ̣aʕfo w ġalabe hawyo ḏ̣aʕif w parišan
faqaṭ i ḥurmaṯe kətla ḥḏo ḥurma kul yawme di ʕrufto kəṯyo kmasḥola
məqqa d kəṯyo i ḥurma koḥayro eba i zʕurtaṯe kal komaḏ̣aʕfo w kuyo ḏ̣aʕif məllala məlla barṯi qay hawxa komaḏ̣aʕfat w hawət ḏ̣aʕif
məlla mən əmmallax u gawrayḏi məqqa d kito ṣafro may yawme d aloho gədqoyəm w gmoyəd li ḥatro w gmoḥeli
qṭəʕle aw warīḏe d lebi maz zuḥṯayḏe hawxa komaḏ̣aʕfono
e kəmmo məllala ya i barʔayḏi hat kəbʕat ono d saymono čara mede bu šaxṣano d maqaṭlalle
məlla baʕ xuzi d qədratwa d maqaṭlatwayle
haqqa zlam zolumo yo latli darbo d fayšono gabe
məllala ya i barṯayḏi mə d aṯi b ʕaṣriye w abəʕ moḥelax d omallax zax mamṭi i ḥaṭro w d obəʕ d moḥelax hat amalle mar flan kas
kəḏʕono lattat raḏ̣yo ebi maḥatlux ʕayno ʕal farxuṣaf i barṯo du malko
mə d məllaxle hawxa d howe damar d gawruṯo ebe gədqoyəm w gəzze bəṯre farxuṣaf i barṯo du malko dar rum
w u waxtawo gəzzeyo l tamo w me tamo lə gdoʕər b šlomo muḥaqqaq gədməqṭəl w gədxəlṣat mine
li kačke madʕalla aʕla məlla kayso kəmmat d oṯe b ʕaṣriye gdəmmalle u xabrano
komər aṯi b ʕaṣriye mu šuqo w disa xəd zlam towe malyo ġaḏ̣ab məllela li aṯtayḏe izax mamṭili i ḥaṭrayo d moḥenax
li aṯto məllale ya flan kas mə l aloho šqile minux qay gmoḥatli ono i barṯo d ʕammux no
məlle əmkan layto i šaqmayo d mḥelaxliyo bu maktab lə kwe d ṭoʕeno i šaqmayo
əlla ono ktoleno u ḥayf di šaqmayo aʕlax
omər li kačke madʕalla aʕle məlla kəḏʕono lathat raḏ̣yo ebi maḥatlux ʕayno ʕal i barṯo du malko dar rum ʕal aṯe kul yawmo komoḥatli
ḥayra izux mamṭiluxyo ono oballux amro
mə d məllale li kačke u xabrano nafəl taʕne aʕle taʕne rabṯo məlle i nvinayḏax huyo aʕli ḥaram ənkan d l əzzino mamṭena w somna ḥwarṯo šanax w d had d xədmatla d howat ǧeriye qm iḏoṯa
omər ṣafro qayəm naḥət li ṭawlayḏe w mofaqle u səsyayḏe w maḥatle u maʕrag aʕle w mədle li xurǧazinayḏe məlyole dinore w mədle lu sayfayḏe w li rumḥayḏe rawəx ʕal u səsyo maftele foṯe l bayn u gawər
azzeyo aka šato aka tarte b kmo əšne mšayele hul d maṭi li walayayḏa
mə d maṭi li walayayḏa mšayele məlle aydarbo koṭəlbi i kačkaṯe
mərre ašər gəzzux gədhayzat u zago w gədqorəllux gədmaḥtət sanade bayne ḥḏoḏe
ənkan d tlelux u šarṭaṯṯe gdobəlluxyo w d lo tolat u šarṭaṯṯe gədqəṭʕi qarʕux
ġalabe noše xoṯux abre d babe aṯi w qṭili harke
komər hiye ġalabe u zlamano ʕal ruḥe mətwaklo wa w omarwa gawre bi arʕo d aloho xoṯi layto
muḥaqqaq i kačkaṯe ʕawwəl d ḥəzyoli gədmaḥto ʕayno aʕli gədrəḥmoli w ṭaw mini noše lə gšəqlo baʕ mə ksaymo gšəqloli
komər azzeyo həzle u zago di xwazginiye lu malko qrelele məlle abro mə kəbʕat
məlle aṯino d ṭolabno i barṯayḏux me dukṯo raḥəqto aṯino
e məlle abro ġalabe noše xoṯux ganǧin d kətne xortin aṯən w qṭili bu darbano yazox yo aʕlux komətḥayafno aʕlux d lo hat stine məqṭolat w i barṯayḏi lo rəḏ̣yo ebux w bəṯr gəmpašmnat
məlle ono u admayḏi bə qḏoli ənkan d i barṯayḏux d lo rəḏ̣yoli ḥṭəṯi huyo b qḏoli qṭali
qayimi qrele lu məǧlisayḏe w maḥatte sanade bayne ḥḏoḏe w kṯuwwe w suhḏe baynoṯayye ayna d qoləb gədməqṭaʕ qarʕe
mqadamme las suhḏaṯṯe w kṯuwwe am mazbaṭataṯṯe mərre u šarṭayḏux mən yo
məlle u šarṭayḏi gəzzux tloṯo yawme gməǧġolat ʕam i barṯayḏi ənkan i barṯayḏi raḏ̣yolux huyo mo brixe laǧanux w i barṯayṯi d lo rəḏ̣yolux u waxtawo gməqṭəʕ qarʕux məlle kayso kəmmat
komər u zʕurano mə d hawi ʕaṣriye mbele a tloṯo suhḏayḏe ʕam ruḥe w azzeyo lu diwan di kačkaṯe d kətyo əšma farxuṣaf
as suhḏayḏe yatiwi w hiye ste yatu drele šlomo aʕla i kačke lə gməǧġolo
u šarṭayḏe stine i kačke d məǧġolo aʕme raḏ̣yole w d lo məǧġolo gməqṭaʕ qarʕe
fayiši hul ṣafro yatiwe tamo məqqa d kobəʕ d məǧġəl ʕam i zʕurtaṯe i zʕurtaṯe lə gməǧġolo illah u naqšayḏa quma yo konəqšo u naqšayḏa w latla haž mine w lə kḥayro ebe ste
u yawmawo azzeyo hawi ṣafro azze l gab u malko
lu malko məlle ha abro i barṯayḏi ǧġilo aʕmux məlle lo lə ǧġilo e məlle fašlux tre lalye
u lalyo da tre disa mobele as suhḏayḏe ʕam ruḥe w azzeyo drele šlomo ʕal i kačke i kačke lo qayimo me qume
lo labiṭo w yatiwi b dukṯayye fayəš kalyo w hiya kliṯo lə ǧġilo aʕme hul ṣafro
mə d hawi ṣafro disane aṯi l gab u malko lu malko məllele abro i barṯayḏi ǧġilo aʕmux aw lo wa məlle lo xer i barṯayḏux lə ǧġilo aʕmi
məlle fašlux adlalyo izux adlalyo ste məǧġəl aʕma ənkan ǧġilo aʕmux huyo mo brixe elux lo ǧġilo gədqoṭaʕno qarʕux
u yawmo da tloṯo azzeyo disane yatu bi oda səmle lo səmle di zʕurtaṯe məǧġolo aʕme w d rəḏ̣yo ebe d mafatlo foṯa laf ele qaṭʕiyan lulale foṯo
fayəš disa hul ṣafro w lə ǧġilo aʕme komər aṯi gab u malko lu malko məlle ha ya u abrayḏi ǧġilo aʕmux i barṯayḏi aw lo wa məlle lo haymen lə ǧġilo
e məlle annaqqa ḥṭiṯux bə qḏolux l goran di šariʕayḏan d kətyo maḥatto gədqəṭʕina qarʕux məlle kayso kəmmat
amma təšbuḥto l aloho aloho d lə mkaməl aḥ ḥaye
u yawmawo kətwalle xodumo d konašwo i dərto w mḥalaqwo u zawlo larwal mayəṯ
huwwe xabro lu malko mərre u xodumayḏan mayəṯ u zlamawo d kətyo lu qaṭlo lo qəṭlatle amalle d howe xodumo d konəš i dərtayḏan d mḥaləq u zawlo ṭro foyəš saġ
komər lu malko qrelele məlle abro kəbʕat gqoṭannux w kəbʕat hway xodumo
hul laḥ ḥayayḏux d kətne sakini kfayšat harke gədkənšat u zawlo di dərtaṯe w gfayšat greʕo gabayna
e u ənsan mə d aṯi u mawto l qul ʕayne koṭoʕe kul mede
məllele ya u malkayḏi tro fāšno saġ gabux kobəʕ ṭroweno apyas mini d lowe bi arʕo
ʕal aṯe komər u zlamano fayəš saġ w hawi xodumo du malko kokonəš i dərto
azzeyo šato tarte tlaṯ arbaʕ ak kallat diḏe tayimi w ġalabe u zlamano mrayzəl w lo faš aʕme qərš ḥatta d maṣrəf
komər ḥa yawmo fayət ḥa šaxṣ tamo da azzeyo mətraǧele mine
məlle ya u aḥunayḏi ksoyamno bi heviye minux d mamṭatli kaġad w zarf mu šuqo d koṯawni maktub
məlle qay layt aʕmux kallawat məlle mətyaqnat d əmmat ḥamšo qurš kallat ste lo fayəš aʕmi
omər u zlamawo lebe daləq aʕle w azzeyo šqilele kaġad w zarf mamṭelele mu šuqo
hiye stine yatu w bdele bi kṯawto kokotu maktub šan i aṯtayḏe hayo d kətwa i barṯo du ʕammayḏe
komalla ya barṯo d ʕammo ono maṭino li walaye du malko w adyawma farxuṣaf i barṯayḏe šqiloli hawyo aṯto laǧani
w išalla ʕal qariwo m uʕdo lo ġalabe gdoṯeno naqqa ḥreto li mamlakayḏi faqat mə d aṯino iḏaʕ bi saʕayayo aḥ ḥayayḏax gməšqoli
w ənkan d lo šoqanno aḥ ḥayayḏax stine gədfayšat baḥ ḥayayḏax kulle graḥto taḥt iḏoṯa d farxuṣaf
mtarasle u maktub maḥatle bi poṣṭa
bəṯr b ʕaṣro ḥamšaḥṣar yawme u maktubano maṭi l iḏa di aṯto
omər li aṯto mədla lu maktubano koqəryole kal kokotu ebe farxuṣaf i barṯo du malko šqiloli hawyo aṯto laǧani w m uʕdo w l yarḥo aw l yarḥo w fəlge gdoṯeno l tamo 
i ruḥayḏax ayko gmaḥtatla muḥaqqaq gədqoṭannax baḏ̣ ḏ̣arbe
i kačkaṯe ġalabe mʔaṯro ʕal u maktubano d mtaraslela lu gawro w mətyaqallale
məqqa d koṯe i zʕurtaṯe koḏ̣əʕfo maz zuḥṯe du maktubawo d mtaraslela
faqaṭ azzeyo yarḥo yarḥo w fəlge tre yarḥe tloṯo yarḥe l aṯi xabro mu gawro w lo ḥzela pežən mine
mətfakalla məlla mən maktub wa mtarasle lu gawrayḏi hano
komər qayəmo aṯyo i ḥurmayo d masḥyowayla aṯyo l gaba w məllala ya i barṯayḏi ʕal mən disa twirayto hat w qhirayto hat
məlla ya i emayḏi mən əmmono haymen kaleyo u maktub d aṯi mu gawrayḏi w komalli komər
gdoṯeno w kšoqanno i ruḥayḏax gədqoṭannax baḏ̣ ḏ̣arbe ʕal aṯe ono kməftakrono w kzayʕono
məlla hani kmo yarḥe d aṯi u maktub məlla hani kibe tloṯo yarḥe
məlla komdagəl muḥaqqaq u gawrayḏax aṯi l qaṭlo faqaṭ kit greʕo mede me dəṯṯe mayəṯ maḥatte b dukṯe d greʕo
baḥ ḥayayḏe kulle lə kwe d oṯe me tamo
azzeyo bi navayo taqrib d što yarḥe l aṯi xabro mu gawro
mətyaqalla li aṯtayḏe d ḥaqiqat kətyo msikoyo tamo
komər qayəm i ḥurmaṯe naḥito lu šuqo w šqilala badle d ǧule dag gawre maḥatla ʕal ruḥa w mədlala l sayfo w l rəmḥo w mṭelala šqilala səsyo w rawixo ʕal u səsyo w maftela foṯa laf i walayaṯe d u gawro d aṯila
ənkan yarḥo aw ḥamšo aw əšto i ḥurmaṯe mhalaxla bu darbo w maṭyo li walayaṯe
azzayo ḥzela u gawro ḥaqiqat kaleyo greʕo w čik b ʕiquṯo ġalabe rabṯo
kḥayro ebe aǧ ǧulayḏe qṭiʕi w mzarzli latle əqtidar d soyamle panṭor šarwolo yaʕni
azzayo hiya stine həzla u zago di xwazginiye di barṯo du malko
komər i naqqa d ʕabiro l gab u malko w lu malko ḥəzyole ġalabe rḥəmle i zʕurtaṯe
l oḏaʕwa d kətyo aṯto bale oḏaʕwa d kətyo gawro
məllela ya u abrayḏi l mən aṯət
məlle ašər aṯino d ṭolabno i barṯayḏux
e məlle ya abro ġalabe noše xoṯux aṯi w qṭili
koḥozenux ġalabe zʕuro layəq šafiro kobaʕno d lo ʕəbrat hat bi masalaṯe d lo haha məqṭolat w baḥ ḥayayḏi kulle lo kəzzux me boli
omər məlle ono aṯino me dukṯo raḥəqto d oṯeno ṭolabno i barṯayḏux
ənkan di barṯayḏux d lo rəḏ̣yo ebi u qaṭlayḏi howe ḥalal u admayḏi b qḏoli
komər lu malko məlle kayso kəmmat ya u abrayḏi
qralle li tloṯo suhḏe baynoṯayye w kṯuwwe u sanadaṯṯe ḥatta i kačkaṯe d əṯyo w d lo məǧġolo aʕme gədməqṭaʕ qarʕe maqbele
komər hawi ʕaṣriye u zʕurano mbele a tloṯo suhḏayḏe ʕam ruḥe w azzeyo ʕabər li odaṯe d farxuṣaf
bi qamuṯo drele šlomo aʕla məlle šlomo aʕlax ya farxuṣaf
lo madʕalla aʕle
komər i naqqa d lo madʕalla aʕle ele madʕalle b lišone d niše ʕal ruḥe mu sabab d hiya d kətwa ḥurma d ǧġilo xd ag gawre w madʕalla ʕal ruḥa xd an niše
məlla ahla w sahla ʕal ʕayni ġalabe aṯət ya ḏ̣ayfo ʕazizo
hani arbʕi əšne ono məstanḏ̣arto wayno du maṯyayḏux d oṯət larke
farxuṣaf səmla šəbhat d koməǧġolo aʕma i kahrabiyayḏa
ʕayəqla ġalabe bu sabab əšne ġalabe i kahrabiyaṯe quma qaḏiḥto wa w ḥa yawmo may yawme d aloho li kahrabiyaṯe lə ǧġilo aʕma w aydarbo adlalyo d oṯe ḏ̣ayfo l gabayye dore šlomo ʕal farxuṣaf w i kahrabiye madaʕro aʕla d əmmo ahla w sahla ʕal aʕ ʕayne
komər lu ḏ̣ayfano məlle ya kahrabiye adlalyo aṯino l gabayxu w m uʕdo w l tloṯo yawme koḏaʕno gməqṭənno
kobaʕno d əmmatli ḥəkeye wayaxud ono d omannax ḥəkeye
komər madʕalla ʕal ruḥa b lišono dan niše məlla lo ya ḏ̣ayfo ʕazizo ono hani kibe ʕəsri əšne qayəṯto no bi odaṯe w qum farxuṣaf kəḏʕono bəṯr m tloṯo yawme gməqṭolat hič olmassa hat amalli ḥəkeye
i ḥəkeyaṯe d fayšo ḥaṣra b lebi w tə ǧara d lo nəfqat me lebi
e məlle ahla w sahla ʕal aʕ ʕayne ono gdomannax ḥəkeye
komər məlle ya kahrabiye kətwo ḥa malko u malkano ḥa yawmo may yawme d aloho yasəq ʕal qarʕe du quṣrayḏe
w kal komaṣəṯ ʕal aṭ ṭayre d kofayri mi barriye koyəsqi lu zozan
komər ḥəlle ḥzele aṯi ṭayro m bayn aṭ ṭayranək friš w aṯi maḥatle ʕal iḏoṯe du malkano ʕal qarʕe du quṣro
u malko kḥoyər bu ṭayrano ṭayro alyaq mine w šafər mine layto
rḥəmle ġalabe lu malko u ṭayrano w maʕballe lu bayto
səmlele qafas w maḥatle bu qafasayḏe w kowele moro lu ṭayrano ġalabe ḥatta hul d kamilo i šato du ṭayro gabe
mədkamilo i šato du ṭayro gabe aṯi u waxt disa daṭ ṭayranək d fayri w yəsqi l dukṯayye
komər mosaqle u ṭayrayḏe ʕal qarʕa di goro məlle balki səmle i beriye daḥ ḥawronayḏe w d mosaqne d ḥoyər appe
u ṭayrano maḥatle ʕal iḏoṯe bu qafasayḏe w aṭ ṭayre kalənne fayore
komər lu ṭayro mḥele ruḥe bu qafaṣ w nafəq mine w fayər w ʕali azzeyo maṭi laḥ ḥawronayḏe
məqqa d u malko ḥəlle w fayəš ʕal qarʕe du quṣro d doʕər u ṭayrano diḏe u ṭayro lo daʕər
azzeyo waxt eba taqrib d əšto yarḥe naḥiti naqqa ḥreto aṭ ṭayre mu zozan d oṯən li barriye
komər disa u malkano yasəq ʕal qarʕe du quṣro w ḥəlle baṭ ṭayrani məlle balki u ṭayrayḏi naqqa ḥreto d oṯe l gabi
komər ḥəlle ḥzele qafle d ṭayre kala fayərto kal konəḥto
ḥzele ṭayro maṭ ṭayranək friš w aṯi msawyo laf u malko w maḥatle ʕal iḏe du malko disa ʕal qarʕe du quṣro
koḥoyər ga kale u ṭayrayḏe ġalabe u malkano fṣiḥ bu ṭayrano diḏe d aṯi l gabe
i naqqa d maḥatle ʕal iḏoṯe komər mofaqle lu ṭayrano ḥabṯo d buzarʕo me feme w maḥtole b iḏe du malko
u malkano ḥəlle bu buzarʕano məlle muḥaqqaq u ṭayrano diḏi hadiye rabṯo mamṭeleli
komər lu malko hiwole lu ǧanono w lu ǧanono məblole lu bəstono w zrəʕle i ḥabṯo du buzarʕawo
u malko komalle komər ya abro ʕayno me diḏux ʕal u bəstono kule w i ʕayno ḥreto ʕal i ḥabṯo du buzarʕano ḥzay be mə ktowe mina
komər lu ǧanono zrəʕle i ḥabṯo du buzarʕano w maḥatle ʕayno aʕla w i ʕayno ḥreto ʕal u bəstono kule yo
i ḥabṯo du buzarʕawo yaʕyo w ʕalyo kiba qumṯo zbəṭla tloṯo ḥabuše
komər hulele xabro lu malko məlle ya u malkayḏi u buzarʕawo d mamṭele lu ṭayro msəkle tloṯo ḥabuše 
məlle abro ʕaynux towe aʕlayye i naqqa d moṭən d lo nəfli li arʕo d mamṭatline
u ǧanono ʕayne mu bəstono kule ʕal a tloṯo ḥabušanək yo
ḥa yawmo may yawme d aloho kito ḥayye b gawe du bistonano azzayo ḥfəxla u samayḏa ʕal ḥabušo manək
e ṭabiʕi mu taṯir du samo u ḥabušawo šaʕəṯ
aṯi u ǧanono hule xabro lu malko məlle ya u malkayḏi išmənto rang d ḥabušo manək šaʕəṯ faqaṭ lo maṭi anǧax tre tloṯo yawme ḥrene gədmoṭe w mamṭenuxyo
hawi i dane d ʕaṣriye li šḥanṯo mḥela bu ḥabušawo
mu taṯir du samo nafəl li arʕo d lo mu ǧanono
u ǧanono mədlele w aṯi hule lu malko
komər u malkano zayəʕ d oxəl u ḥabušano l aḏəʕ mən yo
kətwayle lu malkano qaṭən ġalabe ḥliṯo wa ʕal lebe mu muklo d oxalwa u malko mokalwa li qaṭənaṯe diḏe
komər məlle amṭewu u ḥabušawo sumulle bu fəlgo maḥtinale qm i qaṭən ṭrəxlole d ḥozina mə towe mina w bəṯr gdoxanno ono u ḥabušano
šləḥle fəlge du ḥabušawo maḥatle qm i qaṭənayo diḏe d roḥamwayla ġalabe w d obewayla mu muklayḏe
li qaṭən axila i naqqa d ʕabər u ḥabušo l gawa m iḏe d kətwa kule samo i qaṭən yarimo w biṭo b naqqa mayiṯo
komər u malkano mədle lu sayfayḏe w mḥele ʕal qarʕe du ṭayrayḏe qṭile
məlle ya d kəttat bišo lo kayso ono haqqa səmli kaysuṯo aʕmux w haqqa səmlilux more w mam muklonayḏi mawkalwaynolux w azzux mamṭeluxli hadiye msammoniṯo w d obatli d oxanna d moyaṯno
komər qayəm qṭile u ṭayrawo diḏe tamo
bəṯr b waxt ġalabe kətwo ḥa zlam disane ʕayni bi walayayo
kətwayle emo u babo i emo u babayḏe masuwalle səmwalle taqrib d mo w ʕəsri əšne kul ḥa
ḥatta i emo w u babayḏe lo qədriwa d nəfqiwa larwal w u zʕurano latwayle čara w lo qodarwa d soyamwa šuġlo əlla ġayr mi emo w mu babayḏe
me ṣafro hul ʕaṣriye yatiwo gabayye
ṭəlbiwa mine maye ṭəlbiwa mine muklo mapisiwo taḥte ruḥayye w konašwo taḥtayye
komər u zʕurano ġalabe ʕaǧəz mi eme w mu babayḏe saʕaye aqdam me saʕaye obaʕwo d mayṯi a tre
ḥa yawmo mə d ʕaǧəz ġalabe məlle adlalyo gəzzino ono stine li ǧivate du malko gyotawno gabe
komər aṯi u zʕurano yatu bi ǧivaṯe du malko bi xaṣra taḥtayto qum feme du tarʕo qm aš šakkalat
w i emo w u babayḏe kalənne bu bayto w u zʕuro komaṣəṯ ʕal i štaġaliye du ʕamo
fayət ḥa zlam qum feme du tarʕaṯṯe ga kal ko i emo w u babayḏe koboxən
ʕabər larġul kal komapəsse taḥte ruḥayye
məlle qay hawxa mərre ašər u zʕurayḏan azzeyo me ʕaṣriye li ǧivate lo kəḏʕina se man azzeyo w aḥna kal koḥozatlan bu ḥalano
omər u zlamawo aṯi lu diwan du malkano ḥəlle ḥzele u zʕurawo məlle flan kas emux w babux mapəsse b ruḥayye w kal koboxən me ʕaṣriye d aloho
mə kosaymat harke qəm zux laf elayye
komər u zʕuro məlle šxerana xudera d moyatwayno aqdam d ʕəsri əšne w lo foyašwayno l adyawma
baḥ ḥayayḏi kulle lə ḥzelili raḥa šan ruḥi me ṣafro hul ʕaṣriye koxodamno emi w babi fəlge d saʕaye d nofaqno ʕaynayye lə kṭəʕno
komər lu malko məlle abro ḥṭiṯayye lo b qḏoli ḥṭiṯayye huyo b qḏolux kəbʕat d emux w babux adlalyo d mayṯi
məlle ḥṭiṯayye huyo b qḏoli kobaʕno d mayṯi emi w babi mu sabab d xolaṣno mu ḥalano hənnək ste xəlṣi mi aziyaṯe d kogəršila
komər lu malko mʔamalle lu ǧanonayḏe məlle abro zux mamṭi ḥabušo manək diḏan d mamṭele lu ṭayro gdobina fəlge lawo w fəlge lawo ṭrəxlile a tre gmayṯi
komər azzeyo lu ǧanono mamṭele u ḥabušawo
lu malko fləġle bu fəlgo w hulele məlle abro izux haw hano l babux fəlge w u fəlgo ḥreno hawe l emux w a tre adlalyo gədmayṯi gədxəlṣat mənne
komər u zʕurano mədle lu ḥabušo b fṣiḥuṯo ġalabe w mobele lu bayto
knəšle taḥt i emo w taḥt u babo mnaḏ̣əfle məlle yabo azzino ono lu šuqo d mamṭenalxu ḥabuše d əxlutu
kal komamṭelilxu ḥabušo mədlux fəlge hat axul w fəlge emi ste ṭrəxlole
omər li emo w lu babayḏe ġalabe dʕallalle mu sabab d mamṭelalle ḥabuše
lu babo axile fəlge du ḥabušo w li eme ste axila baq qudrat d aloho bat tešbḥoṯayḏe i naqqa d ʕabər u ḥabušawo l gawe da tre a tre daʕiri xortin d arbaḥṣar əšne w əšmo d kewo lo fayəš aʕlayye
komər hawi šayiʕa bi walayaṯe du malkano d a tre zlamatani d kətwayne sowe d kul ḥa ʕumrayye mo w ʕəsri əšne aydarbo dəʕri howən xortin d arbaḥṣar əšne
komər u malkano məqqaṣ mpašmalle ʕal u ṭayrawo diḏe d qṭile ya kahrabiye hawxa farxuṣaf d lo məǧġolo aʕmi bəṯr me d ono məqṭənno haqqa gəmpašmno aʕli zəd mu malkawo d mpašmalle ʕal u ṭayrawo
w kal kazzino b xaṭir diḏax bas yo adlalyo
d fašno hul ṣafro stine ḥa yo w fašno lu muḥreno ste ḥa yo saʕaye w mo saʕat xəd ḥḏoḏe yo
omər madʕalla ʕal ruḥa xd i kahrabiye b lišono d niše məlla ahla w sahla ʕal ʕayni w d babi ya ḏ̣ayfo ʕazizo ono ste kəḏʕono d lo məǧġolo aʕmux farxuṣaf gəmpašmno mu sabab d ḥreno xoṯux lə kḥəzyo w lo kəmnaqyo
komər qayəm hiye w a tloṯo suhḏayḏe
as suhḏayḏe kəmmile kəmmi aḥna b ʕaynayna ḥzelan w b aḏnoṯayna šamiʕina d ǧġilo aʕmux
məlle lo lə ǧġilo aʕmi haymen haṯe i kahrabiye koməǧġolo aʕmi
w qayimi aṯən ṭləbbe xaṭər mina w aṯən gab u malko
u malko omər abro mə xayifo aṯət fayšatwa hul ṣafro mu sabab balki məǧġolowa aʕmux m iḏe d ṣafro
məlle lo saʕaye w mo saʕat xəd ḥḏoḏe yo
ǧġilo aʕmux lə ǧġilo məlle haymen lə ǧġilo e məlle kayso
bəṯr mə d hiye aṯi l gab u malko ġalabe qḥiro farxuṣaf mi kahrabiyayo diḏa qayimo twirola simola xd u ʕuro w mʔamalla d mamṭila ḥḏo ḥreto d maḥtila b dukṯa
amṭallalla kahrabiye ḥreto fayišo hul ṣafro quma
u yawmo da tre disa hawi ʕaṣriye komər azzeyo hiye w a tloṯo suhḏayḏe ʕabiri larġul disa drele šlomo məlle šlomo aʕlax ya kahrabiye
madʕalla b lišono dan niše ʕal ruḥa məlla ahla w sahla ʕal aʕ ʕayne ġalabe b šayno w b šlomo aṯət
məlle haymen adlalyo b ramšəl aṯino larke w məllilax ḥəkeye w adlalyo fayəšli lalyo ḥreno kobaʕno d adlalyo d hat d əmmatli ḥəkeye
məllale lo lazəm d hat d əmmatli ḥəkeye kəḏʕono fašlux lalyo ḥreno w gməqṭolat i ḥaṣraṯe diḏux ṭro fayšo b lebi w tə ǧara d lo nəfqo me lebi
baʕ i naqqa d məlla hawxa li kahrabiye madʕalla aʕla farxuṣaf tamo b galda bʕiǧo w aṯyo d mitoqo d mayṯo
komər məlla hat amalli ḥəkeye məlle ahla w sahla adlalyo ono gdomannax ḥəkeye
komər məlle ya kahrabiye kətwo ḥa aġa u aġano mṣaydono wa 
u aġano kətwo arbʕi greʕe taḥt iḏoṯe
w lu aġano kətwayle ṭayro du ṣaydo makraxwa u ṭayrano ʕam ruḥe
ḥa yawmo may yawme d aloho hiye ann arbʕi greʕayḏe naḥiti w azzehən karixi bu ṭuro d məski ṣaydo
omər hawi fəlge d yawmo lə msəkke ṣaydo w hiye w ann arbʕi greʕayḏe aṯən l mawto mu ṣahwo
maye lo qayəṯ b iḏoṯayye
lu malko lo qadər d mosək ruḥe mʔamalle ʕal a greʕayḏe məlle zoxu kraxu qm aš šenawoṯani bu ṭurano balki ḥozutəllan ʕayno d maye ḥatta d midabrina d zano lu bayto
mu ṣahwo kulan gədmayṯina
komər ann arbʕi greʕayḏe kulle b rawixuṯo w kokərxi bu ṭuro ʕal am maye
l ḥa ma greʕe komər ḥzele maye qaloʕe d konəḥti me šeno kul naqqa nəqṭo konoḥət
aṯi hule xabro lu aġayḏe məlle ya u aġayḏi ḥzeli ʕayno d maye amma xayifo maye lə kṯe mina anǧax saʕaye gməmloyo ṭaṣe d maye d šotat
e məlle kayso gyətwina qm u ṭelolo ste w ham ste gšotina maye
komər lu malko mədle i ṭasayḏe hiwole b iḏe du greʕo məlle ḥata qm u dolufawo dam maye
lu greʕo mədle li ṭaṣe maḥtole qm u dolufo dam maye w konoqaṭla nuqṭo b nuqṭo koṯe li ṭaṣaṯe
azzeyo taqrib d saʕaye hul d malyo i ṭaṣaṯe diḏe maye
lu greʕo mədle li ṭaṣe w hiwole b iḏe du malko d u malko d šotela
komər lu malko mʕalyole d maqlabla ʕal qarʕe lu ṭayrano mḥele ruḥe bu qafas diḏe w nafəq mu qafasayḏe w mḥele ruḥe bi ṭaṣayo du malko w bəzle i ṭaṣayo lə ṭrele d u malko d šote am mayanək
u malkano ġalabe qḥir mu ṭayrano diḏe d nafəq me dukṯe w d bəzle am mayanək diḏe w lə ṭrele šotalle
komər mədle lu sayfayḏe w grəšle d moḥele ʕal qarʕe du ṭayrayḏe d qoṭaʕle
naqqa ḥreto məlle naʕla ʕal u šiḏo kfoyašno saʕaye ḥreto
balki ḥemo wa ʕal u ṭayrano diḏi haw mdaballe w mḥele ruḥe bu qafaṣayḏe w nafəq me dukṯe beḥamd diḏe bəzle u kosano diḏi dam maye
komər fayəš məqdar d saʕaye ḥreto hul d mali u kosawo diḏe maye w lu greʕo mədle lu koso hule b iḏoṯe du malko d šotele
komər i naqqa d u malko abəʕ d maqlable ʕal qarʕe d šotele lu ṭayro disa mḥele ruḥe bu kosawo diḏe w drele m iḏoṯe lə ṭrele d šotele
komər u malko məlle annaqqa i naqqa d at tarte yo u qaṭlayḏe ḥalal yo mədle lu sayfo w grəšle w mḥele b qarʕe du ṭayrawo diḏe qṭile
mədle li ṭaṣayo diḏe hiwole lu greʕo maḥtole disa qm am maye w malyo maye
komər u malko mpašmalle ʕal u ṭayrayḏe d qṭile məlle xwazi lo qoṭalwayne
kal komalyo naqqa ḥreto i ṭaṣayḏi
bale aṯile ftakar lu malko məlle balki u ṭayrano koḏəʕ mən šəkəl d maye ne izoxu kraxu ḥzawu am mayani m ayko dukṯo koṯən
koṯən yasiqi a greʕe ʕal qarʕa di šenayo w karixi d ḥozən be m ayko koṯən u mambaʕ dam mayani
ḥərre ga kal koṯe me naqwo koḥayri ga kaleyo ḥawyo rabo zəha d kurfo w am mayanək me fema di kurfayo konəḥti w koṯən bi šeno
d u malko d šotalle kulle samo ne bi saʕayo gədmoyəṯ
komər huwwalle xabro lu malko mərre ya u malkayḏan am mayani lo šotatte maye msamme ne koṯən me fema di kurfo
komər u malkawo məqqaṣ mpašmalle ʕal u ṭayrawo diḏe d qṭile haqqaṣ farxuṣaf i barṯo du malko gəmpašmno aʕli d adlalyo d lo məǧġolo aʕmi
komər madʕalla ʕal ruḥa xd an niše məlle ono ste kəḏʕono gəmpašmno aʕlux w ḥreno xoṯux lə gḥəzyo w aḥmaqtər mina layt bi arʕo d aloho
d ono huyowayno kətyo me ʕaṣriye ḥammišmo kore ǧġilowayno aʕmux
bale koyo u ʕaqəl ayko gdəxlono me kisi w gmaširono aʕla
e məlle annaqqa bas yo kal kazzino b xaṭər diḏax
foyašno hul ṣafro ste xəd ḥḏoḏe yo w uʕdo ste əzzino xəd ḥḏoḏe yo
ṭro mətfakro hiya bayn ela w l ruḥa i kaysto məskola w i ḥarbo marfyola
komər qayimo qayəm w aṯi gab u malko disa yatu u malko məlle qay abro lo fayšət hul ṣafro
məlle ḥa yo saʕaye w mo saʕat xəd ḥḏoḏe yo
ənkan d məǧġolo gməǧġolo w d lo məǧġolo hiya kəḏʕo
bəṯr me d qayəm w azzeyo gab u malko i kačkaṯe farxuṣaf ġalabe qḥiro mi kahrabiyayo diḏa disa twirola w mʔamalla d mamṭəlla ḥreto d mbadlila
komər mṭallalla kahrabiye ḥreto w yatiwo quma hul ṣafro
u yawmo da tloṯo komər aṯi disane hiye w as suhḏayḏe məlle šlomo aʕlax ya kahrabiye məlla ahla w sahla ʕal ʕayni w ġalabe b šayno w b šlomo aṯət ya ḏ̣ayfo ʕazizo
kəḏʕono adlalyo fayəšlux w gədməqṭolat ramḥəl itaw
komər i naqqa d hawxa madʕalla ʕal ruḥa farxuṣaf ġalabe qḥiro w bʕiǧo mina mu sabab d koməǧġoli ak kahrabiyatani aʕma w hiya koḥəšwo ruḥa alyaq mi arʕo kula šafər man niše di arʕo kula w aydarbo lə gməǧġolo aʕma w kməǧġolo ʕam u zlamano
məlla adlalyo ya hat gdəmmatli ḥəkeye ya ono gdəmmallax ḥəkeye
məlla lo haymen ḏ̣ayfo ʕazizo adlalyo fayəšlux kəbʕono d adlalyo d hat d əmmatli ḥəkeye w ṣafro gməqṭolat w gfayšat ḥaṣra b lebi
hama d hat d əmmatli ṭawtər yo
komər məlla ahla w sahla ʕal aʕ ʕayne gdomannax ḥəkeye
komər məlle ya kahrabiye kətwo ḥa zlam darweš w ḥa ʕaṭoro w ḥa naǧoro
a tloṯani hawən aḥunone ʕam ḥḏoḏe w azzehən b darbo
xəd marke d əzzehən li walayayḏan d murde
komər ṭawəʕ u yawmo aʕlayye bu ṭuro
an nošani e mərre mə saymina harke dukṯo ḥaruto yo lazəm d gəršina ruḥayna l dukṯo tuyo maṣtarto
komər tamo ḥzalle mʕarṯo w ʕabiri l gawa di mʕarṯo
e mərre aḥunone a tloṯotayna aḥunone na lazəm zəbṭina nawbe ʕal ruḥayna ḥatta d l oṯe noše mšalaḥlan aw qoṭelan
e mərre kayso kəmmutu man ṭro mosək nawba bi qamuṯo
komər lu naǧoro məlle aḥunone hatu a tretayxu dmaxu w ono zlam naǧoro no gəmṭeno qayse w ham ksomno i nuro w ham ksomno i ṣənʕayḏi gmaǧġanno ruḥi hul towe darang du lalyo
komər qayimi u darweš u ʕaṭoro a tre damixi w hano u naǧorano mofaqle i qaddəmayḏe w mədle l qayso b iḏoṯe mnaǧallele ṣərṭo d kačke
mə d mkamele i ṣərṭayḏe qayəm maqəmle u ʕaṭoro məlle aḥuno aṯi u waxt di nawbayḏux d hat məskat nawba ono koṯeli šamṯo d domaxno
komər qayəm u ʕaṭoro mḥele i nurayḏe b ḥḏoḏe hawi bahro w kaleyo u naǧoro ste damixo daməx
ḥəlle kito kayso tamo hama košəbho l ṣərṭo d kačke
komər məlle muḥaqqaq hano l aḥuni u naǧoro mṣawalle i barṯaṯe madamki ele mṣawrole waǧəb yo d ono soyamna ǧule
komər u ʕaṭorano kətwo aʕme ḥəmre w kətwo aʕme qumaš səmlela fəṣṭan d qumaš w maḥatle ḥəmre b qḏola w marwode simole tam kalo
bəṯr mə d mkamlole maqəmle u aḥunayḏe u darweš məlle aḥuno aṯi u waxt di nawbayḏux qəm zbaṭ hat nawba ono koṯeli šamṯo
komər hiye qayəm daməx qayəm u darweš mḥele i nuro b ḥḏoḏe ḥəlle ga kalayo ṣərṭo mṣawarto w malwaṣto tamo
məlle kito w layto hano l aḥuni u naǧoro simole w l aḥuni u ʕaṭoro stine malawšole fayišo d mitaḥət ruḥo b zʕurtaṯe
omər maḥatle i səǧǧadayḏe ʕal i arʕo w bdele bi ṣluṯo
məlle waʕd komanno kobeno qumux ya alohayḏi hul d lo maḥtat ruḥo bi ṣərṭaṯe ono lə kwe d maʕleno qarʕi mi səǧǧadaṯe di ṣluṯo w bdele bi ṣluṯo
aloho mə d ḥzele i niye d lebe d kətyo niya kaməlto komər darḥal mtarasle u malaxayḏe w nfəḥle bi ṣərṭayo w hawi ruḥo eba hawyo kačke w ǧġilo
komər ya šamadan ya kahrabiye mə kəmmat mi kačkaṯe i kačkaṯe ono komanno konəflo lu naǧoro komadʕər hiye komər lo konəflo lu ʕaṭoro
w komər konəflo lu naǧoro w hiya kəmmo lu ʕaṭoro w hiye komər lu naǧoro w hiya kəmmo lu ʕaṭoro w noše baḥs du darweš lə kmamṭe d maḥatle i ruḥo bi kačkaṯe
komar həngi d ʕaǧizo farxuṣaf məlla kwiž baytux čəlluxli me ʕaṣriye d aloho i kačkaṯe konəflo lu darweš
məlle lo hat m ayko kəḏʕat konəflo lu ʕaṭoro u ḥreno madʕalle məlle lo konəflo lu naǧoro hiye məlle konəflo lu ʕaṭoro
məlla bas yo mṭeli qəm diḏi w ǧġilono aʕmux konəflo lu darweš
məlle lo hat lo kəḏʕat konəflo lu ʕaṭoro
madʕalla li ḥreto li kahrabiye aʕla məlla konəflo lu naǧoro ele məlle konəflo lu ʕaṭoro hiya məlla lu naǧoro
məlla bas yo naqqa məllilxu konəflo lu darweš šariʕa layto gabayxu
komər qayimi me tamo mərre annaqla ǧġilo
aṯən gab u malko u malko məlle komər ha abro məlle haymen i kačke ǧġilo tamam
las suhḏe shəḏḏe mərre tamam ǧġilo hul l uʕdo qay lo məllanlux faqaṭ ǧġilo e məlle kayso
u lalyawo azzehən l dukṯayye damixi
hawi ṣafro mtarasle li barṯo omər barṯi ǧġilat ʕam u šaxṣawo d b ramšəl d aṯi aʕmax əmmo e yabo ǧġilono e məlle kayso
komər qayəm məllele u abrayḏi annaqqa tux l iḏoṯi huliluxyo hawyo i aṯtayḏux b ḥalali məlle kayso maqbeli minux
abəʕ d mbaraxla tamo aʕle d soyəm i məštuṯayḏe məlle lo u malkayḏi kosamno bi heviye minux aḥna noše ʕašayər na əšmənto bu namusayḏan ʕaṣabi na
kobaʕno i kačkaṯe d lo mətwər u šarafayḏa d obatliyo d mobanna li mamlakayḏi tamo d mbaraxna
lo haha harke d mbaraxna w d mobanna l tamo
w lo nəfqo barṯo an noše gdəmmi muḥaqqaq haṯe me dukṯo ḥarbo mamṭele i zʕurtaṯe lə gbaʕno d oṯe kemayiye nuqṣaniye aʕli w ʕal i aṯtayḏi
e məlle abro kayso kəmmat bale hawli muhla ʕaṣro ḥamšaḥṣar yawme d soyamno u taxəm di barṯayḏi ḥatta d qodanno mtarasna aʕmux
komər hulele muhla ḥamšaḥṣar yawme lu malko mkamele u taxəm di barṯayḏe w kul mede w mtarsole aʕme
bas i naqqa d nafəq məllele lu malko ya u malkayḏi kobaʕno d obatli u xodumano d koxodəm bi dərto
aḥna stine kətlan dərto xtaṯe ġalabe koḥozeno zlam naḏ̣ifo gədkonəš i dərtayḏan kayso
e məlle abro lo mede ṭləblux mini xodumo mo xodume d əbʕat xtano gdobenux
məllele lo ono hano bas yo
komər mamṭela u gawrayḏa ste u xodumawo u gawrayḏa wa mamṭela ʕam ruḥa w aṯən
ənkan qunaġ d arbʕo yawme ḥamšo yawme aw d yarḥo mhalaxxe mqadamme li walayaṯṯe d oṯən
komər hawi ʕaṣriye aʕlayye yatiwi ʕal aṭ ṭaʕnaṯṯe i kačke kala aʕme
kətwa aʕme mufraza d ʕaskar stine laǧan u hefoḏ̣aṯṯe d mḥafḏ̣ile m ide d ad dəžmən d lo oṯən saymi taʕdiye aʕlayye aw qəṭlənne aw mšalḥənne
b ʕaṣriye yatiwe ne sə ḥḏoḏe komər li kačkaṯe məllale lu zlamawo u gawrayḏa d mamṭela xodumo kəmmole kəmmo uʕdo gdoballux u malano d aʕmi kule bas d ṭorat d maḥtono i xuṣayḏi ʕal u sabilano diḏi d kogəršalle w zəlqalla b ṭizux w gdoballux u malano kule
komər hiye məftakalle məlle paki ono kal komqadamli li walayayḏi
hiç olmassa farxuṣaf stine lo məbloli ʕam ruḥi faqaṭ gdomanno amṭeli farxuṣaf w mayiṯo aʕmi bu darbo
gmobanno u malano kule ksoyamni fors qm i aṯtayḏi
i aṯtayḏi gmətyaqno mini d kətno gawro kayso
e məlle ġamo layto gmaqbanno məlla soz soz soz
komər mədla li xuṣayḏa məfqola maḥtola ʕal u qallənayḏa w grišola hul d samiqo w məḥyola bu fardano d ṭize i kafčke d lebe manqrola
azzeyo saʕaye bi navayo məllale məlla flan kas kətli šarṭ ḥreno d ṭorat məḥyono bu fardawo d ṭizux u ḥreno i xuṣayḏi gdoballux i kačkaṯe d kətyo aʕmi
e məlle baʕ ono l mən aṯino šxwa aṯino ono l farxuṣaf
i xuṣa d masamqola d məḥyola bu fardo d ṭizi lə gmoyaṯno komilaʕeno
e məlla ahla w sahla qayəm mədla li xuṣayḏa maḥtola ʕal u qallənayḏa masamqola məḥyola bu fardawo d ṭize u ḥreno dməġla w məlla
b xaṭər diḏux annaqqa ṭrowe u mal kule lašanux
farxuṣaf madʕalla məlla ono ġalabe noše abre d babe abre d wazire aṯəlli w lo raḏ̣yono b noše bas hat aṯət w raḏ̣yono ebux aydarbo gəmzabnatli w kobatli bu qumar lu šaxṣano d kətyo u greʕo d babi
e məlle lattat i aṯtayḏi ono kobenax ele mə ḥarulax
e məlla qay qadər yo aṯi mu ṭaraf d aloho aʕli maqbela
komər hiya qayimo aṯyo lu bayto šləḥla aǧ ǧulanək dag gawre me ʕal ruḥa w bdela bu knošo d larġul w hula amro d šəqlənne taqrib d ḥamši əšti fare w šqilala rezo w mḥayḏ̣alla ruḥa
əḏʕowa gdoṯe u gawro w ktowe məštuṯo
omər u gawro ste mqadamle qariwo li walaye kətwo tamo poṣṭaxana ʕabəlla li poṣṭaxana hule telġuraf li aṯto d ruḥe
məlle ya ḥurma kal kaṯino ono w farxuṣaf maṭina l flan dukṯo
mḥayḏ̣allan ǧule w ʕadal dukṯayna bale kəḏʕat i ruḥayḏax ayko gmaḥatna gədqoṭannax
məlla kayso kəḏʕono be kmo damġat kito ʕal ṭizux
komər hawi ṣafro ʕabər l gawa di walaye w nafəl fṣiḥuṯo bi walayaṯe ġalabe ʕal d aṯi u rabaṯṯe u aġaṯṯe d mamṭele farxuṣaf i barṯo du malko ʕam ruḥe d mwafəq
komər yatiwi bi məštuṯaṯṯe bi fṣiḥuṯaṯṯe ʕaṣriye aṯi u qašo yo wayaxud u malla d mbarax i kačkaṯe
mbarxole b ʕaṣriye məllela li aṯto d ruḥe məlle xayifo mamṭi u qaysawo diḏi xd aʕ ʕadatayḏi aq qamoye d moḥenax
məlla flan kas bu baxtayḏux w d aloho kal kamṭelux farxuṣaf annaqqa bas yo ma heš lo ṭaʕət u mḥoyayḏi
məlle imkan layto i ʕadayḏi laybi mtarakna laǧanax xayifo mamṭi i ḥaṭro d moḥenax
e məlla ḥər ʕal ad damġatanək d ṭize d ruḥux w bəṯr mḥay la bnoṯe da ǧwamər
məlle mə damġat məlla ad damġatanək d kətne ʕal ṭizux
məlle hat man hat məlla ono hayo d məḥyowayno ad damġat ʕal ṭizux no aḏəʕat
d čikat bu ḥalawo d kətwo ḥarbo naxwaš w maṭət li daraǧe du mawto w aṯyono maxlaṣlilux w mamṭeli farxuṣaf laǧanux
komər tamo qayəm sġəḏle li aṯto d ruḥe məlle ya ḥurma ḥaṭino qumax kobaʕno d ʕofatli
omər mqadamla l gab farxuṣaf məlla ya i ḥoṯayḏi hawo d mamṭelelax ono ḥurma no w hawo d aqdam d aṯiwo lu ṭlobayḏax u gawrayḏi wa hwewayle tamo kanošo bi dərtaṯxu
w aṯiwa l mawto faqaṭ lo maṯ l aloho maxlaṣle
uʕdo kal kaṯət hawət i aṯtayḏi faqaṭ ono ḥurma xoṯax no
kəmṭat qəm diḏax hano u gawrayḏi yo ktowe u gawrayḏax stine w lo kəmṭat qəm diḏax gəzzino gməblallax se babax fəš gab babax w aḥna gdəʕrina b šlomo w hat fəš tamo
məlla lo madamki hat kmamṭat qəm diḏax w aṯət bəṯr u gawrayḏax w haqqa səmlax kaysuṯo ono ste ktuyono i ḥwarṯayḏax w ksaymono i xədmayḏax
məlla kayso mamṭalle qəm dəṯṯe w mbarxənne ʕal ḥḏoḏe
w towutu saġ hatu aḥ ḥaḏ̣ire w ǧivataṯxu hat saġtər laǧani tayimo i ḥəkayayḏi
besim ḥanna u kfarzoyo kəmdawəm laḥ ḥəkkoyatayḏe
ḥanna 
kətwa w latwa ṭaw m aloho d bi šmayo latwa zuhoerer ha ḥaq latwa
kətwo bi walaye d ṣṭambəl ḥa zlam ḥəmmal u ḥəmmalano kətwayle əšto abne
u ḥəmmalano me ṣafro hul ʕaṣriye somwa ḥəmmaliye
w somwa lo somwa aloho lo maswaʕwa u ḥəmmalano ʕaṣriye foyašwa kafino
komar ḥa yawmo may yawme d aloho kito ṭaʕno ʕal ḥaṣe du ḥəmmalano u ṭaʕnayḏe kibe taqrib d maṯe w ḥamši kilowat w ġalabe baṭəl taḥte
fayət bara d quṣro ḥəlle ga kale yo zlam ʕal qarʕe du quṣrano w kale yo u ṭambərayḏe b iḏote w kal komoḥe ʕal u ṭambərayḏe haž latle mi arʕo qaṭʕiyan u kef di arʕaṯe kule hiye kosoyamle
komar lu ḥəmmalano i naqqa d ḥzele u zlamano d kətyo bu kefayḏe ġalabe ʕayəqle me ruḥe maftele foṯe laf i šmayo w ḥəlle b aloho məlle
ya rab ono stene ʕabdo maʕ ʕabdayḏux no w ono ste xd u zlamano ənsan no i ruḥayḏi ste xəd diḏe yo hiye qay yo bu kefano diḏe kəmkayəf w ono me ṣafro hul ʕaṣriye kotoʕabno taḥt u ṭaʕnano w kosamno w lo kosamno lə kqodanno d maswaʕno an naʕimayḏi
b ʕaṣriye anǧax qodanno šoqanni šeṯ ṭalme aw šwaʕ ṭalme d laḥmo mu farmo kul ḥa man naʕime kəxli ḥḏo w ġalabe mal lalye kofašno ono kafino
komar u zlamano d komoḥe ʕal u ṭambərayḏe ḥəlle bu zlamano d ḥəlle bi šmayo w aḏəʕ i niya d lebe du ḥəmmalano mən yo
qrelele məlle ḥəmmal ḥəmmal məlle ha məlle adlalyo gabi mʕazmo hat zuhoerer way brawo
məlle kayiso kəmmat gmaḥatno u ṭaʕnayḏi kobaʕno d obatli u adrasayḏux adlalyo d oṯeno l gabux d oxanno
komar hulele u adrasayḏe məlle ono flan tuǧǧar no w adlalyo gdoṯat larke mʕazmo hat gabi
komər b lebo basimo mobele u ṭaʕnayḏe məftakarwa bu darbo omarwa muḥaqqaq adlalyo ksowaʕno gab u tuǧǧarano w an naʕimayḏe stene gdəxli sahmi hič olmassa balki miqawti +det adlalyo lo fayši kafine
komər mobele u ṭaʕnayḏe hawi qum ṭwoʕe d yawmo disa azzeyo lu farmo šqile u mede d kətwo naṣib šet šwaʕ ṭalme d laḥmo məblile lu bayto w hiye məlle axulu naʕime adlalyo i ḥəssayḏi ste ono adlalyo lə gmaḥšamno harke gəzzino b dukṯo mʕazmo no
komar qayəm aṯi gab u tuǧǧarano drele šlomo ʕal aḥ ḥaḏ̣ire drele šlomo aʕle
u tuǧǧar qayəm me qume w mamṭele i ṣufro grəšle muklo ʕaḏ̣im qumayye
bdele lu ḥəmmalano axile hul d sawəʕ
komər u zlamano məllele ya ḥamolo baḥ ḥaye d aloho koyomenux i naqqa d kətwayt taḥt u ṭaʕno d maftelux foṯux li šmayo be mən məllux ya gdəmmatliyo harke w d l əmmatle kale u sayfayḏi gədqoṭaʕno qarʕux
e məlle flan kas ḥəngi d kətwa u ṭaʕnayḏi yaquro w baṭəlwayno taḥte ʕaǧəzwayno me ruhi ṭləbli u mawtayḏi mu alohayḏi mə ḥarulux mu mede d məlli
məlle xayr ya gdəmmatliyo ya gədqoṭaʕno qarʕux'
e məlle ya u aġayḏi ono mən omannux ḥəlli ebux d kəttat zlam mkayfo w kale u ṭambərayḏux b iḏoṯux w komoḥət aʕle
latlux haž mi arʕo w ono taḥt u ṭaʕno me ṣafro hul ʕaṣriye koʕowadno w kətli əšto naʕime w i ḥurmayḏi kosoyamno lə ksoyamno i idara dan naʕimayḏi w lə ksoyamna ġalabe mal lalye di šato kəzzeyo kofayšina kafine
ʕal haṯe ṭləbli u mawtayḏi m aloho məlli ya rab ono ste xoṯe ənsan no w hiye ste xoṯi ənsan yo
aydarbo a tretayna aʕ ʕabdayḏux a greʕayḏux w lo saymatlan xəd ḥḏoḏe
komər məlle ya ḥəmmal gdomannux ḥəkkoye aṣəṯ aʕli u ḥalayḏi basimo yo aw diḏux basimo yo
u tuǧǧarano komalle komər ya ḥəmmal ono koḥozatli u šaxṣano babi bi walaye d ṣṭambəl tuǧǧar wa u ʕumum di ulke du šulṭono azgan me babi latwo
babi i naqqa d əzzawayle li taǧara u ʕamo mḥayṣalwo bam mo qərš w tre w tloṯo babi u maḥṣulayḏe howewa w qərš qərš mḥayṣalwo kallat ġalabe
w nfəqwayle əšmo l babi bayn at tuǧǧar əšmo ʕaḏ̣im rabo
komər ḥa yawmo ḥəngi d babi ʕaǧəz mi taǧara w l aloho hulele mal ġalabe hule waʕd bayn ele w l aloho məlle d haw nofaqno li taǧara bas yo
komər at tuǧǧar latimi l ḥḏoḏe w aṯən gab babi w mərralle adlalyo gabux mʕazme na
məlle ahla w sahla qayəm l babi səmle ʕazima lat tuǧǧar kulle w latimi b ʕaṣriye gabe mamṭele u muklo qumayye d əxli səmle w lo səmle at tuǧǧarani l axəlle u muklo
e məlle l babi qay lo kəxlutu u muklano
mərre haymən kətlan maqṣad u maqṣadayḏan dlo komal aḥna lo kowe d əxlina u muklano diḏux
komər məlle bavo i taǧara w bas huli waʕd d lo nofaqno li taǧara u mede ḥreno u malayḏi kule qumayxu yo
kobeno waʕd šanayxu ənkan d u malayḏu kule d əmmutu hawlanyo fəlġinale ʕal ruḥayna lo mosakno u malawo b iḏoṯayxu gdobenalxuyo
faqaṭ waʕd huli qum aloho li taǧara w bas d lo nofaqno
e mərre haymən aḥna ste u muklayḏux lo kəxlina u maqṣadayḏan kule i taǧara yo
d adšato d mšarkat aʕmayna w d nəfqina ʕam ḥḏoḏe balki aloho ʕal foṯux d obelan aḥna stene maḥṣul basimo
komər məlle bavo axulu u muklaṯxu ono lo koṯeno aʕmayxu kətli abro u abrayḏi gəmtarasne aʕmayxu
e mərre kayiso yalənəz ṭrowe mu wariḏayḏux d oṯe aʕmayna kmaqablina u abrayḏux d howe
komər ya ḥəmmal aṣəṯ ono u abro du tuǧǧarawo wayno qayəm babi naḥət lu xan šqileli tmoni baġle
w a tmoni baġlani kul ḥa aʕmayye greʕo w mlele tmoni ṭaʕne d mal w səmleli mḥayḏ̣alle ʕam aḥ ḥawronayḏi ʕam u tuǧǧar d əzzano li taǧara
komər maḥatte u malawo diḏi kule b gawe di gamiye w qayimina m ṣṭambəl maftelan foṯayna bu baḥar d əzzano li taǧara
mhalaxlan qunaġ d yawmo yo aw d tre yo aw d tloṯo yo maṭina l ada
bi adaṯe abiʕina d saymina stəraḥa məqdar d saʕaye aw tarte saʕat w bəṯr naqqa ḥreto i gamiyaṯe diḏan d mdawmo w d mhalxina ʕal u darbayḏan
komər ya ḥəmmal aṣəṯ i naqqa d kalina bi adaṯe ono stene zlam ganǧ wayno ǧehəl wayno w lebi laf ruḥi basimo wa naḥətno ono w a greʕayḏi bi adaṯe
naḥitina ono w a greʕayḏi mhalaxlan bayn i adaṯe d kətyo bayn u baḥarano mag gelone w mar reḥone d kətwa eba reḥone basime ġalabe basəmli u ṭurano w i dukṯaṯe
mhalaxli məqdar d fəlga d saʕaye bu ṭurano maṭino l dawmo l ṭaraşto d kətyo ʕamərto ḥəlli ḥzeli bəḥto d ṭayro taḥt i dawmaṯe
komər mədli li bəḥtaṯe d maqlabna li xaṣra ḥreto ḥəlli aʕla d naqəš layto d layto aʕla
bi myadto d mədli li bəḥto i bəḥto biṭo b iḏoṯi aṯi ḥəs di tfənge mina
komər i naqqa d biṭo i bəḥtaṯe w aṯi u ḥəssano mina ġalabe ono zayəʕno w huli amro la greʕayḏi d dəʕrina laxalf
daʕirina ono w a greʕayḏi maṭina li gamiye hulile xabro lu gamiči məlle xayifo arfi i gamiye bu baḥar d mhalxina ʕal u darbayḏan
ya ḥəmmal komər mhalaxlan marfele i gamiye bu baḥar w azzano məqdar d arbaʕ ḥamməš saʕat čikina bu baḥar
ḥzeli aṯi u ṭayrawo w mədle l šeno rabṯo l qatoro ġalabe rabo w kali ʕəl me qarʕayna bi gamiye hiye fayoro w marfele u qatorawo ʕal i gamiyaṯe diḏan simole balki šwaʕmo falqe
i gamiyaṯe diḏan maġirole
ya ḥəmmal komər at tuǧǧaranək d kətwayne aʕmi kulle hənnək w u malaṯṯe w a greʕaṯṯe kulle ḥniqi
fayišina ono w tloṯo ḥawrone b gawe du baḥarano hawilan čara d mḥalqina ruḥayna ʕal qayse ḥatta d maxalṣina i nafšayḏan tamo
komər ono w aḥ ḥawronayḏi fayišina ʕal u qaysano w aš šalqat du baḥar koməblilan li xaṣraṯe w laṯe
lo mafar kətlan məqqa d kodorina hawar noše layto d oṯe laf elayna w fayišina bu ḥalano
mu ḥalayḏi w me diḏux ayna basəm yo ḥəmmal
komər u ḥəmmal komalle ya tuǧǧar ḥaṭino qumux w qum aloho b aloho u ḥalayḏi basəm mu ḥalawo diḏux d kətwayt bayn u baḥar
komər aṣəṯ ya ḥəmmal hawi u lalyo falge d lalyo ḥzeli aṯi ḥaywan m bayn am mayanək ʕayne mabarqiwa xəd u kukwo w hǧəmle aʕlayna mhalaxwo xd u šəkəl du barqo
aṯi maṭi l ḥa maḥ ḥawronanək diḏi d kətwa ʕal u qayso rawixo bayn u baḥar w mḥalaqle feme lu zlamawo du ḥawrayḏi w ntəšle mahzamle ḥəs du ḥawrayḏi kali bi šmayo
a hnavatayḏi w du ḥawrayḏi u ḥreno qṭiʕi məllan uʕdo gdoxəl hawo šawṭo ḥreno gdoṯe gdoxəl aḥna stene
mu ḥalayḏan w me diḏux ayna basəm yo ya ḥəmmal
komər məlle ya u tuǧǧarayḏi mo kore škur mine d aloho u ḥalayḏi basəm mu ḥalawo diḏux d kətwayt bayn am maye
komər u lalyawo aydarbo d hawi maqḏ̣elan w hawi ṣafro imomo u ḥaywanayḏan lə ḥzelan fayišina disa bu waxtawo d lalyo ḥzeli disa aṯi u ḥaywanano d komabarqi ʕayne xd ak kukwe hǧəmle aʕlayna xd u barqo w mədle lu ḥawrawo diḏi u ḥreno stene me ʕəl u qayso w mobele hawo ste
fayəšno ono bəlḥuḏi a hnavatayḏi qṭiʕi komoyaṯno mi zuḥtayḏi w daʔiman bu ftakarayḏi yo komanno muḥaqqa ha gdoṯe w ha gdoṯe gdoxeli
ʕayni kobaʕno d domaxno maz zuḥṯayḏi lo koṯeli šamṯo d domaxno
komər nahər aʕli məftakalli bayn eli w l ruḥi məlli paki e gdoṯe adlalyo gdoxəl ono kobəʕ d samno čara mede lu ḥaywanano d məqṭəl
komər məftakalli məlli haymən kətwo aʕmi damančaye tay d ḥoyanno be i damančayḏi latyo mawǧud
omər mxabaṭli bi xaṣraṯe w paṯe de bu zor mofaqli i damančayayḏi mu qəlfayḏi maḥtoli b iḏoṯi kit eba šwaʕ ḏ̣arbe
komər məlli adlalyo d oṯe u ḥaywanano ono ste gmaḥatno a šwaʕ ḏ̣arbani aʕli qṭili qṭili lə qṭili ste kef diḏe yo
komər hawi disa falge d lalyo ḥzeli u ḥaywanano aṯi hǧəmle aʕli xəd u barqo ono ste mḥayḏ̣alli i damančayayḏi məlli gdoṯe gmaḥatna aʕle bayn am maye hama mə d kowe ṭrowe
i naqqa d mqadamleli fayəš taqrib d druʕo d moṭeli maḥatli iḏi bayn am maye ste w maḥatli i damančaye ʕal u ḥaywanano w qayəmno marfeli a šwaʕ ḏ̣arbe ebe
i naqqa d marfeli a šwaʕ ḏ̣arbe ebe a šwaʕ ḏ̣arbe qayiṯi bu ḥaywanano
aṯi ḥəs diḏe bi šmayo maʕlele ḥəs diḏie w daʕər laxalf w u ḥaywanano haw daʕər aʕli
bu ḥalayḏi fayəšno komər hul ṣafro me d hawi ṣafro kodoreno lu hawar
omər ono hawxa ḥzeli fayito gamiye d kəzza hiya ste bu darbayḏa bayn u baḥar
məqqayəṣ d dreli hawar w maʕleli ḥəs diḏi omər lo šamiʕi
faqaṭ omər kətwo dəsmale ʕal ḥaṣi mədli li dəsmalayḏi šəryoli w kəmʕalena b iḏoṯi kobeno ʕəšara alle omanno balki d oṯən laf eli
u qaptan d ʕal i gamiyaṯe šaməʕ ḥəs diḏi w ḥzele u ʕeloyo di mandelayo d kətwa b iḏoṯi
aḏəʕ d kətno ənsan bayn u baḥar ḥniqoyo
maftele foṯa di gamiyayo diḏe laf eli məlle ya ənsan hat stene mgargaš ruḥux ʕal u qayso laf harke
omər hiye koṯe laf eli w ono kəzzino laf ele bu qayso b ḥal naxoš omər mgargašli ruḥi l gawa di gamiye w annaqqa rawəxno ono ste mobeleli bu darbo d kəzzeyo
omər maṭina l sapṯe du baḥar nafiqina mu baḥar
məlli annaqqa ʕomər baytux ono gəzzino bu darbano
nafəl darbo qumi omər mḥeli ʕal u darbano ha harke w ha harke qunaġ d yawmo tre omər maṭino l walaye koḥoyanno bi walayaṯe əšme d ənsanat layto bi walayaṯe
koḥoyanno bi walayaṯe ad dukanayḏa kulle ftiḥe ne u mal kule eba yo
koʕobanno li dukanaṯe mliṯo mal yo w haṯe mliṯo ṭərraḥat yo haṯe mliṯo dinore yo w haṯe mliṯo tfəngat yo w haṯe mliṯo damančayat yo w haṯe mliṯo ṭanebər yo
omər ʕaǧəzno bi walaye məlli gmarfeno ruḥi d ḥozina l ayko kəzze u darbano
mhalaxli omər maṭino l baxča mi walayaṯe
koḥoyanno bi baxčaṯe ṭaʕmo layto ʕal i arʕo d kətyo taḥt u rqiʕo di šmayo d layto bi baxčaṯe
karəxno b gawa di baxčaṯe məqdar d tlaṯ arbaʕ saʕayat ġalabe basəmliyo
omər bi nfaqto d nofaqno mi baxčaṯe ḥzeli l mede mḥalaqle ruḥe bayne kaṯpoṯe w rawəx aʕli
koḥanno b raġloṯe raġloṯe d ənsan yo iḏoṯe koḥanno iḏoṯe d ənsan yo w qarʕe d ənsan yo
koməǧġənno aʕme lə gməǧġəl aʕmi kosamno lə ksamno lə gnoḥət me ʕal ḥaṣi
kodomaxno kodomax aʕmi koqoyamno koqoyəm aʕmi kobaʕno d šoteno maye d lo hiye šote b qamuṯi lə kṭore d šoteno komaḥət iḏe ʕal qḏoli kobəʕ d ḥonaqli
məftakalli bayn eli w l ruḥi məlli aydarbo ksamno mu ḥaywanano d šqile u imanayḏi
ya flan kas omər mu ḥalayḏi w me diḏux ayna basəm yo omər haymən u ḥalayḏi basəm me diḏux yo
omər məlli ṭaw mina layto kəzzino disane bayn i baxča bu bəstonano gšolaḥni ʕənwe w gəzzino mobannanne ʕoṣannanne bi maḥsarto w ksoyamnanne ḥamro w gmaštenole balki rowe w howe šarxoš gnofəl me ʕal ḥaṣid qoṭanne d xolaṣno mine
omər qayəmno aṯino qṭəfli ʕənwe kome məblili li maḥsarto ḥṣirili w čikili b gawa di maḥsarto w daʕənno
hul ḥamšaḥar yawmo l azzino laf am mayanək diḏi bəṯr me ḥamšaḥṣar yawme aḏəʕno d hawən ḥamro šaḥini omər azzino
abəʕno d yotawno d šoteno omər mḥalaqle iḏe ʕal qḏoli abəʕ d ḥonaqli lo ṭrele d šoteno maye
qayəm hiye štele am mayanək kulle me gawa di maḥsartayo
bəṯr b falga d saʕaye ḥzeli qarʕe hiz raġloṯe rafən m aʕli iḏoṯe hnən naqqa omər šalap w nafəl me ʕal ḥaṣi
omər barəmno l bəṯri mədli l kefo w maḥtoli marfoli ʕal qarʕe mparčaqli qarʕe
w məlli haw kofaš kokoleno bi baxčaṯe
aṯino disa bayn i walayayḏi karəxni məqdar d ʕaṣro ḥamšaḥṣar yawmo ʕaǧəzno
e məlli balki hawo w baswo b gawe du bəstonano gəzzino naqqa ḥreto ḥozina mə kito mə layto tamo
omər qayəm naqqa ḥreto azzino axili bu bəstonano ḥabuše w axili pərtaqanat w axili mozat qṭəflili ʕənwe w axili
məlle gnofaqno mu bəstonano lə ḥzeli hawo d rawəx aʕli bi naqqa ḥreto
bi nfaqto d nafəq qum feme du tarʕo disa ḥəlle rawəx ḥa ḥreno bayne kaṯpoṯe
bu sabab d i naqqa ḥreto d rawəxwo aʕle fəšwole taqrib d ʕəsri yawme ʕal ḥaṣe hama xayifo rahəṭ w azzeyo l bayn u bəstono qṭəflele ʕənwe w disa ḥṣirile bi maḥsarto w fayəš məqdar d ḥamšaḥṣar yawme ḥrene bu ʕaḏabano
mu ḥalayḏi w me diḏux ya ḥəmmal ayna basəm yo u ḥəmmal komadʕər aʕle komər ya u aġayḏi u ḥalayḏi basəm me diḏux yo
komər bəṯr me d maštelile disa ḥamro nafəl me ʕal ḥaṣi hawi šarxoš w mədli l kefo məḥyoli b qarʕe mparčaqli
w məlli ḥaram aʕli i walayaṯe d faš koleno eba
w qayəmno mu malawo di walayayo kule mi ṯarwayḏa ḥaram aʕli ənkan d mofaqli qərš d kallat azzino
mḥeli ʕal u darbo nafəqno mi walaye w mhalaxli lə gḏaʕno l ayna walaye gəzzino w payna darbone
azzino qunaġ d tloṯo arbʕo yawme mhalaxli maṭino disa l walaye ḥreto koḥoyanno bi walayaṯe i walayaṯe disane ad dukanayḏa bi dukṯo aq quṣrayḏa bi dukṯo kul mede faqaṭ ənsanat layt eba
komər kokoraxno mu šuqano lano mi dukanaṯe l aṯe mu baytano lano ʕaǧəzno ənsanat layt eba məlli haymən gnofaqno mi walayaṯe
ono yasəqno ʕal qarʕe d goro ḥəlli yasiqo ḥurma w mhawalla aʕli məlla flan kas hat ste ənsan hat mi ǧənsiyayḏi itux laf harke
omər mqadamli azzino l gaba məlli mən yo məlla mə kosaymət bi walayaṯe kito ḥawyo yaʕni kurfo kohəǧmo li walayaṯe axila u ʕamo di walayaṯe kule 
izux l flan arʕo kito tamo škere d kefe bʕaṭa gədnofaq tamo naqwo ʕbar bu naqwo laġam yo hul d oṯat larke l gabi u qaṣano taḥt i arʕo
omər azzino li arʕayo bʕəṭli i škerayo nafəq naqwo w ʕabənno bu naqwo azzino l gab i kačkaṯe
məlli hat man hat məlla ono i barṯo du malko di walayaṯe no
mi walayaṯe kula ənsan lo xaləṣ bas ono xaliṣono
kul yawme d ʕrufto gdəṯyo i ḥayyaṯe li walayaṯe kohəǧmo
kəṯyo kfayšola taqrib d saʕaye mqabəl diḏi ono ste konəfqono mqabəl diḏa
koʕəǧzo kosaymo lə ksaymo d qədro yəsqo l qarʕe du quṣrano lə kqədro w kodəʕro
kle dukṯa stene i mʕarṯayhonike d mqabəl diḏan
e məlli mə saymina məlla izux l flan dukano mliṯo barəd yo w i dukano du mqabəlayḏa ste kit eba bumbat izux rux barəd w bumbat me qum fema di mʕarṯayḏa
w hul d oṯat qum feme du naqwo d ʕabirat l gabi
i naqqa d yawme d ʕrufto d nəfqo gdoballux ʕəšara gəmʕalyono i mandelo d kətyo b iḏoṯi
i naqlayo arfay nuro bu barədawo balki qəṭlina u zəhano u rabo w xəlṣina mine
komər lu zʕurano azzeyo lad dukananək d məllale w mbele barəd ʕam ruḥe w buġre w bumbat rizile bu darbo w hul qum feme du naqwo d koʕobar ebe d əzzeyo lu quṣro
yawme d ʕurfto li kačke hulale ʕəšara məlla kal konafiqo me dukṯa
komər marfele i nuro bu barəd barəd wa qayəṯ ab bumbatanək w ab buġranək kulle tiqi ʕal u zəhawo u rabo qṭila səmla alfo pižat m ḥḏoḏe
omər hul d hiye abəʕ d oṯe gab i kačke i kačke bari mine naḥito w maṭyo l qum feme du naqwo məlla nfaq i bəšrayḏi aʕlux qṭil u zəhawo
komər ono w i kačke nafiqina fayišo i walayaṯe kula bu amrayḏi w diḏa u malawo kule diḏi yo
mu ḥalayḏi w me diḏux ayna basəm yo ya ḥəmmal komər alo ḥal diḏux basimo yo xera xude
karixina komər lo qašo ḥzelan bi walayaṯi d mbaraxlan e məlli ḥurma qašo layto hama b lebi w b lebax yo stene
ṭaw mayo layto aloho ṭro mḥalelan ʕal ḥḏoḏe towina aṯto w gawro l ḥḏoḏe
komər ono u i žənkaṯe hawina aṯto w gawro l ḥḏoḏe
fayišo i žənəkayḏi məqdar d tlaṯ əšne gabi bəṯr ma tlaṯ əšne aṯila kewo li ḥurmaṯe diḏi mayiṯo fayəšno disa ono bəlḥuḏe
yawmo tre tloṯo arbʕo ʕaṣro omər ʕaǧəzno məlli alo haw fayəš kokoleno bi walayaṯe ḥaram aʕli komər ənkan d mofaqli mi walayaṯe tə mede
w nafəqno b riši w ḥatta laḥmo ste lə mbeli ʕam ruḥi kafino mḥeli ʕal u darbo
mhalaxli qunaġ d tre yawme ḥrene komər maṭino l walaye ḥreto
koḥoyanno bi walayṯe i walayaṯe ste xtayo ḥaruyo yo ənsan layto eba
omər məlli qay l aloho mṭele u naṣəbayḏi baw walayatani d kətne ḥariwe d ənsanat layt appe
omər azzino mṭelili mnaqelili me ʕumum du mal di walayayo kula ṭambər
omər məlli gmoḥeno ʕal u ṭambərano balki d yolafno hič olmassa gmašfaʕno u dardayḏi d kətyo b lebi
mḥeli ʕal u ṭambər omər yaləfno ṭambər
w kit maye qaloʕe ste qm i walayaṯe omər məlli ṭaw mina layto gəzzi gmobanni kursi w gmaḥatne qm am maye gyotawno kul naqqa gmoḥeno ʕal u ṭambərayḏi
gmaṣəṯno ʕal aḥ ḥayewən d košəfʕi bam mayani man nune w maṭ ṭayre w maḥ ḥayewən d košəfʕi
omər məlli gəmṭeno u ṣabrayḏi bam mayani
omər ḥa yawmo may yawme d aloho kalino ʕal u kursiyano diḏi kal komoḥeno ʕal u ṭambər
omər naqqa ḥzeli nafəq m bayn am mayani tlaṯ kačkat w qum sapṯe dam maye mədde iḏoṯe d ḥḏoḏe w bdalle lu raqḏ̣o
ono komoḥeno ʕal u ṭambər w hənnək korəqḏi me ṣafro hul ʕaṣriye u qaṣano ak kačkatanək korəqḏ̣i w ono komoḥeno ʕal u ṭambər
kobaʕno d əzzino laf elayye d mosakni ḥḏo mənne
i naqqa d kəzzino kəmḥalqi ruḥayye lam maye w me d kodoʕanno kodəʕri komoḥeno ʕal u ṭambər hənnək kobodən bu raqḏ̣o
lo yawmo lo tre lo ʕaṣro lo ḥamšaḥṣar lo ʕəsri u kar u ʕamalayḏan haṯe yo ono komoḥeno ʕal u ṭambər hənnək koṯən korəqḏ̣i
omər ḥa yawmo məlli bu karano lo kowe kəbʕe d b lalyo əzzino ḥofanni ṭanik d əṯyo ḥḏo mənne balki mičoko bi ṭanəke bi gurtayo w d mosakna lašan ruḥi
omər azzino ḥfiroli məqdar d qumṯo tarte w maḥatli sawkoṯo aʕla w ṭmiroli bu ʕafro bi dukṯo d korəqḏ̣i
omər disane aṯino mḥeli ʕal u ṭambərayḏi ak kačkatanək aṯən mədde lu dalqawo d kətyo aʕlayye šməṭṭe maḥatte tamhonike w bdalla lu raqḏ̣o
i šafərto d kulle nafilo b gawe di gurtayo d ḥfiroli
hul d əbʕo nəfqo ono azzino məlla i sətra d aloho yo kəbʕono ǧulo
omər mədli lu kurkayḏi me aʕli mḥalaqli hulilayo lwəšla w at tarte ḥrene čiki b gawe dam maye azzehən w haṯe i ḥreto mamṭoli hawyo aṯto lašani
faqaṭ omər i žənəkaṯi fayišo gabi i šato qamayto huleli abro lə ǧġilo aʕmi
lə gḏaʕno lo kare yo lo lale yo lo laʕge yo qay lə gməǧġolo aʕmi
omər i šato qamayto l aloho hulelan abro lə ḥzeli d ǧġilo dertər di šato l aloho huleli abro ḥreno disa lə ǧġilo
i šato da tloṯo omər huleli l aloho abro ḥreno hawili tloṯo abne mina
ḥa yawmo may yawme d aloho omər məlli gəmǧarabno i ḥurmaṯe d ḥozeno hama d məǧġolo ġamo layto
lo kəmmat huwayla soz ʕam aḥ ḥawronayḏa məlla ono lo kowe d məǧġolono aʕme
w ayna minan d mosək ste lo kowe d məǧġolina aʕme ayna yawmo d oṯina disane ḥoṯoṯe na ḥər na ḥṭiṯo layt aʕlayna yaʕni layt ʕəlle d ḥṯiṯo qabaḥa aʕlayan u sozaṯṯe hawxa
ʕal hawxa i ḥurmaṯe lo məǧġolowa aʕmi
omər ono ste u dalqayḏa tleli aʕmi yo b lalyo w b imomo lə gmarfene d marfene kozoyaʕno mina d l əzzayo
omər nafəqno lu šuqo mamṭeli tre ḥabuše huli ḥa mənne lu naʕimo d kulle w huli u ḥreno lu rabo w di nave lulile
omər a tloṯo naʕime mqatalle hawo komər hawliyo w hawo komər hawliyo
omər ono komaṣəṯno aʕlayye u maqṣadayḏi d mqatli yo w d ḥozina mə natiǧe gnofəq mi emaṯṯe
omər naqqa ḥzeli li emaṯṯe məlla uxlutu qarʕe d babayxu qay ḥabuše latwa bu šuqo kəbwayle amṭewa ṭaʕno
maxṣuṣ mamṭele tre laǧan d mǧarabli ḥatta d məǧġolono aʕme
omər u waxtawo məlli ya rab komaškanno u muryo u alohayḏi
i ḥurmayḏi latyo lo kare w lo lale w lo laʕge annaqla kef diḏa yo
omər li ḥurmayḏi məlla flan kas huwayli waʕd d lo məǧġolono aʕmux faqaṭ bəṯr me d ǧġilono aʕmux haw kowe d əzzino ono gab at tarte ḥoṯoṯayḏi
diḏi w dəṯṯe qṭiʕo m ḥḏoḏe ono w hat annaqla hawina aṯto w gawro l ḥḏoḏe
e məlli ġalabe kayiso kəmmat
omər aṯi aʕlayna yawme d šabṯo i ʕade d yawme d šabṯo kul ənsan koḥoyəf w mašəġ aǧ ǧulayḏe
məlla flan kas šlaḥ aǧ ǧulayḏux w gməblanne l feme dam maye gmašiġanne w gədḥayfono an naʕimayḏi
omər qamno ono ste šləḥli aǧ ǧulayḏi
mu ʕəšq d kətwa b lebi w d i ḥurmayḏi d ǧġilo aʕmi ṭaʕino u dalqayḏa bi kəstayḏi hawo ste hulilayo maslamlilayo
omər mədla laǧ ǧulayḏi məblila qum feme dam maye masḥela an naʕimayḏa ela ste sḥela
bəṯr me d sḥela bdela bu tešiġo daǧ ǧule ḥəlla aṯi reḥe du dalqayḏa aʕla
qṭəʕla u gumlakayḏi mofaqla u dalq mi hno du gumlakayḏi w mḥalaqla ruḥa bayn am maye
ḥəlli aṯi u abrayḏi u rabo karəx aʕli bu šuqo məlle ya babo emi nafilo bam maye ḥniqo abro aydarbo ḥniqo məlle ḥniqo
omər qayəmno azzino məlli aḥwili dukṯa d mḥalaqla ruḥa bam maye d ḥniqo
omər azzino a məlle babo ha harke nafilo bayn am maye ḥniqo
omər naqqa ḥzeli nafiqo i ḥurmayḏi mʕalela qarʕa bayn am maye
məlla flan kas diḏi w diḏux qṭiʕo m ḥḏoḏe w ono w hat haw kowina l ḥḏoḏe
an naʕime hani an naʕimayḏux ne w ono kərxowayno ʕal u dalqayḏi čik b iḏoṯi
obatli u mal di arʕo kule haw fayəš kibi fayšono gabux
 ḥurma bu baxtayḏux w d aloho kətli tloṯo abne minax haṯe lo saymatla
omər məlla əmkan layto kəbʕat an naʕime ṭr oṯən aʕmi kəbʕat ṭr oṯən aʕmux
omər məlli ono mi šariʕa lə gnofaqno an naʕimani gdomannalle d oṯən aʕmi gmaqbanno w d oṯən aʕmax sarbast ne
abne gdoṯutu aʕmi ʕam emayxu gəzzoxu mərre gəzzano ʕam emayna
i emo məlla toxu lawo ḥalequ ruḥayxu bayn am maye
omər la tloṯo mḥalaqqe ruḥayye bayn am maye maṭən li emaṯṯe
omər aṯino lu šuqo mədli lu ṭambərayḏi xd aʕ ʕadatayḏi d meqəm w azzi yatuno ʕal u kursiyayḏi komoḥeno ʕal u ṭambər
ksamno lə ksamno d oṯe noše laf eli haw koḥozeno niše w d oṯən naqqa ḥreto d rəqḏ̣i azzehən
omər məlli fayda lo fayəšli bi walayaṯe ḥaram aʕli d foyašno harke stene
mvayaʕli an naʕimayḏi w mvayaʕli i aṯtayḏi haw ʕayni koṭəʕno d foyašno harke
omər ḥaram aʕli ya ḥəmmal ənkan mu mal di walayayo kule mofaqli qərš d kallat ʕam ruḥi omər nafəqno mina
aṯi darbo qumi mhalaxli bu darbo omər maṭino l dawore kal kodawri ʕal ḥa qanyono
omər məlli mə l aloho šqile mənxu qay ʕal ḥa qanyono kodawrutu
omər mərre i ʕadayḏan hawxa yo ʕal ḥa qanyono kodawrina
koḥoyanno lo ale kətte w lo abzoro xd i ʕade kətte
w u ʕamal lo kəzze me qumayye me ṣafro hul ʕaṣriye anǧax d qədri dawrənne falge d laġno
omər azzino li walayaṯe maṭino l gab u ḥakəm omər məllile lu ḥakəm qay yo stedən w sənʕatkar baynoṯayxu d saymutunxu abzoro w ale xd i ʕade d dawrutu baq qanyone
məlle latlan aḥna stedən w fayišina hawxa kokərxina ʕal stad d qoṯ
omər ono qayəmno šqilili qaddəm w azzino lu ṭuro mṭelili qayso w səmli tamo abzoro
w azzi gab u ḥadodo məlli səmli sakṯo w lu ḥadodo səmleli sakṯo omər mḥalqoli bəṯre tre qanyone
kul daworo annaqqa kodowər ʕəsri kore xd u mede d dowarwa
omər i alayo d simoli mʔaṯalla aʕlayye xd a traktorat du zamanano d kodawri
nafəqli əšmo bi walayayo ġalabe omər mərre u hostayḏan hat w haw fayəš koṭorina d əzzux me gabayna
koṯeli kallawat xd u maṭro ġalabe ġalabe hawino zangin faqaṭ dlo aṯto no
omər ḥa yawmo lu ahl di walaye kula mi ruḥmuṯaṯṯe mərre hawxa lo kowe d fayšat lazəm d obinalux aṯto d gawrat
e omər məlli hatu kəḏʕutu
omər qayəm mʕaǧabballi ḥḏo ḥurma w mamṭalle lašani simalle aṯto lašani
fayišo ono w i aṯtayḏi məqdar d šato šato w falqe bi walayaṯe kəmkayfina w kallat ġalabe ne w latlan haž mi arʕo
ya ḥəmmal aydarbo ḥal diḏi məlle walla ḥal diḏux basəm mine layto
məlle i ḥurmayḏi bəṯr mi šato w falge kayula w tə xwaš i ḥurmayḏi mayiṯo
omər u ʕamo koṯe koboxe mərre aḥna lə gnəfqina qum i ḥurma faqaṭ konəflina qum u hostayḏan
omər məlli qay konəflutu qumi ono saġ no mərre haw hat stene gəmḥalqinalux bəṯra w bəṯra
l ayko gəmḥalqutli mərre kito biro ʕamuqto ġalabe am miṯayḏan kulle d komayṯi kəmḥalqinanne li birayo
haka towe gawro d fašla gəmḥalqina u gawro u gawro d maṯ ste gəmḥalqina i aṯto bəṯre u maqṣadayḏan d noše d lo mohalla bəṯre
bavo mə beʕaqliye hatu kəzbiṭalxu b ruḥayxu
mə l aloho šqile mənxu i masalaṯe lo kuyo b tə balade noše lo šaməʕla
mərre aḥna i ʕadayḏan layban mtarkinala laǧanux
e u hostayḏan hat korəḥminalux faqaṭ hat stene gəmḥalqinalux omər baʕ mə soyamno səmmallan omər muklo məqdar d arbʕi yawme d fayšina b gawa di birayo d kətyo ʕamuqto d lo maṯno mu kafno
bəṯr mann arbʕi yawme komaṯno stene lo ḥaruli
omər azzano li maqbara l fema di biro
omər naqqa ḥzeli mədde l raġloṯa di ḥurmayḏi w marfalle qarʕa bi biro w azzayo
e omər məlli annaqla mərre annaqqa tay bu šoriṭo ḥalaq ʕal ḥaṣux gədmarfina hat stene
 bavo lo saymutu haṯe mərre ənkan layto hat ste gəzzux
omər qayəm mḥalaqqe u šoriṭo l ḥaṣi w mdawdaḥḥalli b gawa di biraṯe naḥətno l laltaḥ
u muklayḏi ste mṭawṭaḥḥe laǧani fayəšno bu ḥalayḏi
ya ḥəmmal mu ḥalayḏi w me diḏux ayna basəm yo komər məlle škur mine d aloho u ḥalayḏi ġalabe basəm mu ḥalayḏux yo
omər fayəšno məqdar d arbʕi yawme tamo muklo lo fayəšli naqəṣ u muklayḏi w kozoyaʕno koḏaʕno gədmoyaṯno
omər məlli ya rab koṭolabno minux w mi dukṯo dad dəʕwoṯe d koṭəlbi maqabli d hat adyawma d mamiṯat u ḥakəm w d nəḥto i aṯto l gabi hič olmassa balki mamṭolan muklo
omər ono bi dəʕwiṯaṯe diḏi naqqa ḥzeli aṯi ziken d baxyo d walwal ʕal fema di biro
komaṣəṯno koṯe ḥəs ʕamuqo ġalabe w koboxən
omər naqqa mḥalaqqe laše l gabi əmmo tarp nafilo
azzino mašmašli aʕla ḥəlli ga kalayo i ǧanaze du ḥakəm buxa
e məlli alḥamdula škur mine d aloho mayəṯ u ḥakəm gdəṯyo i aṯto l gabi
omər baʕ i aṯto du ḥakəm wa
zlam zangin wa ġalabe səmla i ḥazəryayḏa d məqdar d əšto yarḥe ste d fayšo b gawa di birayo d lo mayṯo mu kafno
mu mede d mḥayḏ̣alla lašan ruḥa manḥatla b qamuṯe d ruḥa w bəṯr hiya ste mdawdḥalle l gawa di biraṯe bi zarzaminaṯe d kətyo zarzamine ġalabe ʕamuqto
komər me d naḥito i žənəke ste manaḥtalle l gabi omər mqadamli laf ela
omər məlli lo zayʕat məlla hat man hat məlli ono u hosta no
məlla hosta heš saġ hat məlli e
e məlla škur mine d aloho fayšowayno mḥayarto aydarbo ksaymono idara b gawe di zarzaminaṯe dlo ənsanat
bale l aloho ʕal lebi hule alḥamdəlla d kəttat hat ste saġ hič olmassa gməǧġolina hul d mayṯina a tretayna
omər ono annaqqa w hiye kəxlina muklo u muklayḏa w u muklayḏi tayəm
omər b gawa di zarzaminayo ono w hiya hawina aṯto w gawro l ḥḏoḏe
u ḥalayḏi aydarbo omər alo u ḥalayḏux apyastər mine layto e gawiro hat faqaṭ hič lo ṭowe tə mede
omər ḥa yawmo may yawme d aloho tayəm u muklayḏan lo fayəšlan mede
hež mede əšmo
omər ḥəlli kal koṯe xəšbxəšb d ḥaywan b gawa di birayo
omər məlli komaṣiṯat hano mən pežən yo koṯe laf elayna məlla lo kəḏʕono
omər mqadamli laf ele w hiye koṯe hama koxəl garme
omər naqqa b gawa di zarzaminayo mḥalaqli ruḥi aʕle
baš šubḥe d aloho aṯən raġloṯe b iḏoṯi
lo kəmmat hano taʕlo yo me larwal ʕabər b gawe du naqwo ḥzelele dukṯo w ʕabər l gawe di zarzaminaṯe
omər məlli ḥurma kal ko l aloho mtaraslelan naṣib
itax w zbaṭ hat stene b ḥaṣi w ono gzobaṭno b raġloṯe du taʕlano
l ayko d nofaq gnəfqina bəṯre w bəṯre
omər zbəṭla ela b ḥaṣi w eli zbəṭli b raġloṯe
u ḥaywanano komofaqlan naqqawoṯe komofaqlan b dukoṯe d kətne rwiḥe xd i odaṯe
w naqqawoṯe komobelan b dukoṯe ʕiqe d komišarməṭ +det u galdo di lašayḏan
bu karawo omər mofaqlelan l dukṯo d bahro
omər koḥayrina ga kalayo koməke d lirat harke w ḥḏo d maǧidiye harke
omər məllan alḥamdəlla škur mine d aloho nafiqina ʕal foṯa di arʕo
w disa l aloho kale kobelan kallat
ak kallatanək ste komofaqqe me gawe di zarzaminayo dam miṯe ne
u taʕlo komofaqqe l tamo w i naqqa d kokofənste kəzzeyo koxəx ag garme dam miṯe
omər marfeli raġloṯe du taʕlo omər u taʕlo yasəq bi šeno w azzeyo
koḥoyanno laltaḥ minan kibe balki šwaʕmo rumḥe ʕamuqo w ʕəl minan koḥanno balki kibe alfo rumḥe ʕeloyo
dukṯo d maske d mosakno iḏoṯi aw raġloṯi d nəfqina me tamo layto yalənəz fayišina bahro yo aʕlayna
bale kito maye qaloʕe nahro d maye qaloʕe qumayna da košofəʕ nahro rabo yo
omər ḥa yawmo kalan kalye tamo omər ḥzeli d fayət tloṯo ṭofat d qayse ʕal am mayanək w konəḥti
xəd əmmina mi walaye d dyarbakər d nəḥti li walaye d buġdəd ʕal am maye di dəǧla
məqqa d mhawalli ʕal u ṭof qamoyo lo šaməʕ ḥəs diḏi
w dreli hawar ʕal u ḥreno w hawo ste fayət w lo šaməʕ ḥəs diḏi
omər fayəš u ḥreno omər dreli hawar diḏi w maʕleli ḥəs diḏi
məlli ḥurma mandelo mede kətlax latlax məlla alo kito ḥḏo ʕal qarʕi
aǧ ǧulayḏan ste kulle omər ban naqwanək d kətwayne ʕiqe kule qṭiʕi w azzehən fayišina zalṭone
omər mədla li mandelayḏa hulali b iḏoṯi w mʕalyoli
w məlli laǧan aloho w laǧan mšiḥo klawu li heviyayḏan d xəlṣina
omər u ṭofawo kali maklele u ṭofayḏe u kalakawo diḏe taḥt i šenayo w məlle ḥalequ ruḥayxu
məlli ḥurma hat ḥalaq ruḥux li ḥurma məlla hat ḥalaq ruḥux
məlli d ono mḥalqono ruḥi hat ḥurma bezirav hat kozoyaʕno d fayšat harke l ala bi qamuṯo hat ḥalaq ruḥax w bəṯr ono
omər mədli li dəsmale maṣroli ʕal ʕayna di ḥurma w mədli l iḏoṯa mdawdḥoli bi šeno w mḥalqoli
baš šubhe d aloho aṯyo i ḥurma ʕal i falge du ṭofano lo ġayiṭo bam maye w lo twir dukṯo me diḏa mede lo ǧarila
omər mərre de aḥuno hat ste ḥalaq ruḥux
omər ono ste mḥalaqli ruḥi gawro wayno azzino zoyudo qayəṯno b sapṯe du ṭof dam maye w ʕabənno b gawe dam maye
omər məlle šxerana xudera šaməʕno b aḏnoṯi d lo makliwayna u ṭofano diḏan w u zlamano d lo ḥoziwaynale mḥalaq ruḥe b gawe dam mayanək w d ḥniq
məqqa d karixi aʕli w lo karixi aʕli lə ḥzallalli
ya ḥəmmal mu ḥalayḏi w me diḏux ayna basəm yo məlle ašər u ḥalayḏi basəm me diḏux yo
bal omər i naqqa d mḥalaqli ruḥi w d nafənno bayn am maye omər ḥəlli ga kalayo i aṯtayḏi w a tloṯo abnayḏi hanək d kətwayne bayn am maye saḥoye baḥriye omər kalənne kalye gabi zbəṭṭalli
məlli mə kosaymutu harke mərre aḥna bayn am maye na
omər mamṭallali l sapṯe di walaye w marfallali mərre i walayaṯe izuxla annaqqa nfaq
omər tamo disa mətraǧeli mi ḥurmayḏi w man naʕimayḏi məlli bavo bu baxtaṯxu w d aloho toxu aʕmi mərre ašər lo koṯina
omər qayəmno ono aṯino li walaye kokoraxno bi walaye bayn ad dukane ʕal fako d laḥmo d oxanno
omər lo kəmmat u ṭof d manḥatle i ḥurmayḏi stene aṯi l sapṯe di walaye
məlle haṯe i walayaṯe qaruto yo hama izaxla
i ḥurmayḏi ste aṯyo bu šuqo kokərxola ʕal laḥmo ono w hiya laqina bu šuqo l ḥḏoḏe
məlli ḥurma harke hat məlla merəko lo ḥniqat omər məlli l ala lə ḥnəqno ḥal w ḥawal diḏux məlli ala kətwayli aṯto w naʕime maxlaṣṣalli w kalino harke
omər tamo qayimina naqqa ḥreto karixina ʕal u laḥmo w mgadelan w fayišina u lalyawo tamo
omər me tamo mgargašlan ruḥayna hul d aṯina li walaye d ṣṭambəl
ya flan kas omər aṯina li walaye d ṣṭambəl kal ko babi maṯ emi mayiṯo bəṯr mi zanginayo w mu malawo diḏe d kətwayleyo mal ġalabe lu ʕamo aṯi w mobele u malayḏi kule w manhablelan
ab botayḏi simənne tapo ʕal ruḥayye
əšme d mede mu məlk mu malawo diḏi lo fayəšli
omər baʕ ono taǧər wayno w oḏaʕwayno i taǧara mabramwayno ad dulabe
w l aloho d mamṭe stene kmamṭela
omər qamno ḥa yawmo may yawme d aloho faqiro no qərš d kallat layto aʕmi omər ḥəlli kal kaṯən at tuǧǧar mamṭalle u malaṯṯe bi gamiye
azzino gab ḥa xanči məlli kobaʕno d obatli tlaṯ lirat d dahwo w d obatli badle d ǧule aǧ ǧulayḏi ste qṭiʕi
omər lu xančiyano huleli badle d ǧule w huleli tlaṯ lirat d dahwo
omər azzino oḏaʕwayno at tuǧǧarani l ayna qaḥwa koṯən omər yatuno bi qaḥwayo
me d aṯən at tuǧǧar latimi l ḥeḏori məlli lu qaḥwači ḥzay mə kšotən at tuǧǧarani
omər lu qaḥwačiyano mamṭelalle qaḥwat w ayna d štele nargile w ayna d štele čaye
omər bəṯr b qyamto d əbʕi d qaymi omər mədli tlaṯ lirat d dahwo maḥtili b iḏoṯayye
asas ak kallat diḏi kulle hanək wayne
omər məllille u malano dəṯxu lo kəmzabnutəlle mərre bele gəmzabninale
qayimina ono w hənnək aṯina l ḥḏoḏe bu malaṯṯe u malawo dəṯṯe kulle šqili mənne qarišši d sanad dlo qərš
at tuǧǧar di walaye latimi aʕli mərre malava u malano qay šqilux lazəm d fəlġatle aʕlayna
məlli ono u malano kule šqili harke lo kəmzabanne gmanḥatne li walaye d buġdəd
mərre bu baxtayḏux d aloho u mede d əbʕat gdobinalux fayda kəbʕina d obatlan u malano
bas d l obatlanyo anǧax arbʕo yarḥe ḥrene oṯelan mal
omər qamno šqili tamo i faydayḏi u mede d abəʕ lebi w maslamli u mal alle w ak kallawat alle maslmilənne lat tuǧǧar
w koḥozat mu yawmawo qamno bnelili quṣre w bote ḥaṯe w alḥamdəlla kef kef diḏi yo u mede ʕoyuzo layt aʕli
ma ḥurma hawxa yo latyo hawxa komər i ḥurma kəmmole ašər hawxa yo
komər ma hat i aṯto du ḥakəm di walayayo hat aw lo wa kəmmo bele
lawət i aṯtayḏi b gawe di zarzamine kəmmo bele at taǧarbani kulle l aṯən aʕlayna məlla bele
məlle annaqqa mamṭi i šəkriyayḏux m aloho
w qaṭʕiyan lo kowe d mdamdmat ʕal aloho
ṭrowe rišayxu basimo lašani zuhoerer w tə saġtər
kətwo w latwo ṭaw m aloho d bi šmayo latwo
u šulṭono məllele lu wazirayḏe məlle əzzano bayn i mamlakayḏan d ḥozina u ʕamayḏan aydarbo yo
komər qayəm hiye w u wazirayḏe mi walaye d ṣṭambəl naḥiti laf i walaye d buġdəd b šəkəl d darwešiye
komər a tre naḥiti bi barriyaṯe d xalaf aġa hawən ḏ̣ayfe ʕal ḥa zlam d kətwo šex daʕ ʕarab
u šexano ġalabe zlam zangin wa
bu baytayḏe yatiwo wa l oṯewa ḥatta bayn aḏ̣ ḏ̣ayfayḏe ste
w a tre darwešinani yaʕni u šulṭono w u waziro i ʕarbanaṯṯe b kaṯpayye wa moḥənwa ʕal i ʕarbana
komər ḥəngi d mbasamme u mḥoyo di ʕarbana i barṯo du šex daʕ ʕarab m bəṯr i kone madəqla aʕlayye
komər me d lu šulṭono ḥzele i kačkaṯe lo b lebo b alfo lebe lebe čik eba
komər me d qayimo i ǧivate kul ḥa azzeyo lu baytayḏe
fayəš u šulṭono w u waziro yatiwe bi oda
lu šulṭono məllele lu waziro ya adlalyo gmamṭatli i kačkaṯe d mbaraxna ʕal ruḥi wayaxud ramḥəl gədqoṭaʕno qarʕux
komər lu waziro komalle lu šulṭono ya u šulṭonayḏi ono m ayko kqodanno d mamṭenux adlalyo i kačkaṯe d mbarxatla ʕal ruḥux
ono hat koḏaʕno d kəttat u šulṭono faqaṭ hənnək m ayko kəḏʕi d kəttat šulṭono
koḥəšwilux zlam darweš faqiro
komər ono lə gḏaʕno adlalyo kobaʕno i kačkayo d mamṭatliyo w d mbaraxna ʕal ruḥi
kəmṭatla amṭiya lə gmamṭatla gədqoṭaʕno qarʕux
komər azzeyo u waziro w dəqle u zago di xwazginiye d ṭolab i barṯo du šex
u šex damixo wa məlle man yo hawo d kohoyəz u zago
mərre ašər u faqirawo d bramšəl d moḥewa ʕal i ʕarbana hiye yo kohoyazle
məlle zoxu amerulle amar taw b dukṯux yoksa d qoyamno gədqoṭaʕno qarʕux
komər daʕər u waziro məllele lu šulṭono məlle ya u šulṭonayḏi lə lə gbela komalli komalli d lo əzzux w yətwat b dukṯux w dəmxat d qoyamno gədqoṭaʕno qarʕux
u šulṭono məllele məlle ono komannux əllah gəzzux gmamṭat i kačkaṯe w adlalyo gəmbarxatla aʕli
komər ǧbir naqqa ḥreto azzeyo həzle u zago
qayəm u šex məlle abro mə kəbʕat məlle kobaʕno i barṯayḏux d obatliyo adlalyo
məlle d mamṭali ʕulbe d lirat adlalyo gədobenuxyo
lu šex mətfakalle b ruḥe məlle zlam faqiro yo adlalyo m ayko gmamṭe ʕulbe d lirat l oḏaʕwa d kətyo u šulṭono
komər qayəm azzeyo u waziro l iḏe du šex omər w ṭləble i barṯo mine
hulele ʕulbe d lirat bu lalyawo mḥawlole w mbarxole ʕal u šulṭono
komər u šulṭono ʕabər gab i kačke w mawḏaʕle əšme lašana
məlle ramḥəl gədqoyamno gəzzino ʕal darbi w gəzzino li walaye d buġdəd ono u šulṭono no
mədlax li bazbandaṯe diḏi ənkan d məṭʕonat d howelax barṯo zabena gmamṭo ṯaman ġalabe kallat ġalabe gmakfəllaxne elax w li barṯayḏax hul d kəthatu saġ
w ənkan d howelax abro ḥat i bazbandaṯe diḏi b druʕe w ṭro fayšo b druʕe
komər ṣafro qayəm u šulṭono w ṭləble xaṭər mi kačkaṯe w azzeyo ʕal darbe azzeyo li walaye d buġdəd
lawlie darbo naqqa ḥreto d doʕər d šoqəl i kačkayo w d mobela aʕme li walaye d ṣṭambəl zuruf eines zuhoerers čkənto ḥiṣo mar
ya m ġayr darbo u šulṭono azzeyo li walaye d ṣṭambəl
i ḥurmaṯe fayišo su babayḏa
l aloho hawxa ṣbele kamili at təšʕo yarḥayḏa l aloho hulela abro
maḥatte əšme du zʕurano badran
u zʕuro hawi rabo abre d arbaʕ w ḥamməš w šeṯ əšne kəzzeyo bayn an naʕime kməštaʕe komoḥe lan naʕime di ʕašərto du šex
ḥa yawmo may yawme d aloho u zʕuro w an naʕime məštaʕənwa kətwa abro d ḥḏo pire kačal wa hiye w u zʕurano məštaʕalle ʕal ak kaʕbe lu zʕurano qməlle ak kaʕbayḏe
lu abro di pire l abəʕ d obelene
komər lu zʕurano qayəm mḥele lu abro di piraṯe twəlle qarʕe
u abro di pire baxi w azzeyo gab i emayḏe
i emo aṯyo w bdela bu zʕurano w komṣaʕrole kəmmo nošo lo gḏəʕ man hat abre d man hat babux m ayko dukṯo yo
w hawət bala lašanayna b lalyo w b imomo komoḥat lan naʕimayḏan
u zʕurano birawar yo
komər lə mtanele azzeyo lu bayto mədle lu sayfo du babo w hǧəmle ʕal riša di emayḏe
məlle yade məlla ha məlle hal latyo u šexano babi məlla bele abro babux yo
e məlle baʕ qay yo i piraṯe kəmmoli kəmmo nošo lə gḏəʕ man hat abre d man hat kobaʕno minax d əmmatli babi man yo
komər li emo məllale abri babux u šexano yo
məlle ənkan layto d howewa babi u šexano i ḥurmaṯe lo kəmṣaʕrowa l babi w lo kəmmowa noše lə gḏəʕ abre d man hat
e məlla mə gdəmmallux ya u abrayḏi hat u abro du šulṭono hat
e məlle kayiso ono u abro du šulṭono no heš ṭaw
šuġlo latli harke lazəm d əzzino gab babi u šulṭono ayko dukṯo yo babi komalla li emo i emo məllale abro babux kalayo b ṣṭambəl tamo yo šulṭono
komər u zʕuro səmle kar diḏe w qayəm d moḥe ʕal u darbo d oṯe li walaye d ṣṭambəl gab u babo
šamiʕo i pire w u abro di pire d u zʕurano d nafəq u abro du šulṭono w aṣ ṣuʕrani kulle mṣaʕarralle ne
səmme zan u xabrano lə gnofəq me lebe w d əzzeyo gdomalle lu babo gədqəšʕi i pire w i ḏ̣ərriyayḏa b naqla
komər li pire məllale ya u abrayḏi qum izux ḥalaq bəṯr u abro du šulṭono w mətraǧi mine balki ʕofelux laǧan u šulṭono d lo qoṭelux
komər azzeyo u zʕurano d kətyo kačal bəṯr u abro du šulṭono d kətyo əšme badran
komalle kosamno bi heviye minux gəzzux gab babux u šulṭono lo saymat u gəlhayḏi daqana d lo qoṭeli w gdoṯeno aʕmux hul li walaye d ṣṭambəl toweno aʕmux greʕo
komər u abro du šulṭono komalle lu abro di pire aḥuno l oṯat aʕmi mu sabab ono d kətno rawixo w hat mhalxono hat
u darbo raḥuqo yo me ṣahwo me baṭlo ktowat bala laǧani
hiye komər ənkan layto lə gmarfenux w gdoṯeno aʕmux li walaye d ṣṭambəl
komər u zʕuro ǧbir səmle w lo səmle lo daʕər naḥət me ʕal u səsyo w mḥelele lu abro di pire ḥatta d l əzze aʕme w qayəm rawəx ʕal u səsyayḏe w mhalaxle
u abro di pire naqqa ḥreto mḥalaqle bəṯre ʕaǧəz u zʕurano mu abro di pire səmle lo səmle lo qadər maxlaṣ ruḥe mine
komər u darbo yarixo wa naḥiti bi barriye u abro di pire ṣahi
məllele ya u aġayḏi ṣahino koṯeno d moyaṯno mu ṣahwo kobʕno d šoteno maye
e məlle abro lo məllilux l oṯat aʕmi ktowat bala laǧani ono m ayko gḥozenux maye bi dukṯaṯe d kətyo xliṯo
e məlle ašər bʕəǧno w ḥṭiṯi huyo b qḏolux
komər ǧbir u abro du šulṭono b rawixuṯo karəx bi barriye ḥatta d ḥoze biro aw ʕayno d maye d mašte lu zʕurano
ġalabe bəṯr me d karəx ḥzele biro ʕamuqto kal kito maye b gawa
amma aʕme lo ḥawlo kito w lo dawlo kito ḥatta d gorašle maye lu zʕurano
qrelele məlle kalayo biro d maye faqaṭ dawlo layt aʕmayna
e məlle mə soyamno amṭi u haṣforo di səsto w ḥaleqe l ḥaṣi gnoḥatno l gawe di biraṯe
w kšoteno maye gmašteno hat ste w u səsyayḏux ste
komər mḥalaqle u ḥawlo l ḥaṣe du abro di pire u abro di pire d noḥət l gawa di biro d šote maye w d mašte hie w u səsyayḏe ste maye
naḥət balki druʕo aw mətro l gawa di biro məlli gidi ofaqli koṯeno d məbʕəǧno gmoyaṯno
omər ǧbiro u abro du šulṭono mofaqle u abro di pire me gawa di biro
məlle hat mdawdaḥli l gawa di biraṯe məqqaṣ d omannux bʕəǧno w fṭəṣno ste lo məfqatli hul d lo noḥatno l gawa di biro šoteno maye w mašteno hat ste w u səsyo ste bale bu sozawo d məfqatli ha
məlle aydarbo lə gmofaqnux ʕaybo bayn eli w elux hat u abro du šulṭono hat u aġayḏi hat
komər mədle lu ḥawlo mḥalaqle ʕal ḥaṣe d ruḥe w mdawdaḥle ruḥe bi biro
u lu abro di pire manḥatle u abro du šulṭono l gawa di biro
grəšle maye w hulele lu kačalawo štele maštele u səsyo ste w ele ste štele məlle annaqqa grašli
məlle ašər lə ggorašnux hul d mayṯat ste gədfayšat bi birayo
məlle kosamno bi heviye minux haṯe lo saymatla haṯe kuyo bebaxtiye
məlle bebaxtiye lo bebaxtiye ono lə gḏaʕno koḏaʕno gfayšat tamo baḥ ḥayayḏux kulle w lə gnəfqat me gawa di biro
bas b ḥḏo gmofaqnux d obatli soz hul d kəttat saġ d obat ahd kamilo w b iman rabo gəzzano ono w hat li walaye d ṣṭambəl d l əmmatle lu šulṭono ono u abrayḏux no d əmmatli d əmmat ono u abro du šulṭono no d maḥtatli b dukṯe d ruḥux
komər mətfakalle lu zʕurano məlle ənkan d fašno b gawa di biraṯe yawmo aw ʕaṣro aw ʕəsri muḥaqqaq gədmoyaṯno faqaṭ i saġitiye ṭaw mu mawto yo ṭro loweno u abro du šulṭono ṭroweno baqoro
məlle bavo kobeno waʕd qumux kamilo iman rabo ofaqli me gawa di biraṯe hat b dukṯi u abro du šulṭono ono b dukṯux u abro di pire w lo kowe d mofaqno u sərrano diḏan w i štaġalyaṯe larwal
komər qam mofaqle u zʕuro w mhalaxxe b darbayye u kačal korowəx ʕal i səsto w hiye ǧbiroyo yo kəmhalax mhalxono
omər mqadamme li walaye d ṣṭambəl azzehən kətwo tamo poṣṭaxana mqadamme li poṣṭaxana huwwe telġuraf lu šulṭono
məlle b flan tarix d naḥitat li walaye d buġdəd li ʕašərto daš šammar d ṭləblux ḥḏo barṯo d ḥa šex ʕarabi w l aloho hawxa ṣbele bu lalyawo hulelux abro u abrayḏux kal kaṯi l gabux
komər me d šaməʕ u šulṭono haṯe u abrayḏe aṯi l gabe qayəm hiye w u məǧləsayḏe b naqqa naḥiti l qamuṯe du abro
i naqqa d aṯi u šulṭono w u məǧləsayḏe ḥəlle kalayo ḥa rawixo ʕal ḥaṣe du səsyo w d kətyo kačal w kalayo ḥa mhalxono u mhalxono kəmmat balki me gawa di bəḥto mofaqlux ḥaqqaṣ d kətyo zʕuro layəq w šafiro
faqaṭ mə soyəm u rawixo komaḥwe d kətyo u abrayḏe w u ḥreno latyo u abrayḏe
amma u admayḏe koroṯəḥ ʕal hawo d kətyo paya
mqadamme l gab u šulṭono komər u zʕuro naḥət me ʕal ḥaṣa di səsto kačal w azzeyo nšəqle iḏe du babo lu babo ste nšəqle məlle abro ġalabe b xer aṯət komalle d howat saġ alo madəmlux
komər mqadamme azzehən lab bote du šulṭono lano u kačal komalle lu zʕuro komər hwayle moro lu səsyayḏi ya d kəttat bišo 
u zʕurano ǧbir d howele moro lu səsyayḏe mu sabab d hule waʕd rabo d lo maqər l ənsanat ʕal foṯa di arʕo d kətno ono u abro du šulṭono fayəš taḥt u ḥukum du zʕurano d kətyo kačal
bas u zʕurano u kačal b lalyo w b imomo kozoballe kotowalle məqqa d kito yawmo komoḥele lu zʕurano u abro du šulṭono
kobaʕ d moyəṯ saʕaye bari me saʕaye ḥatta d lo nofəq u sərrayḏe w i štaġalaiye w ann imanatanək d mirile laǧane larwal
komər ḥa yawmo may yawme d aloho u šulṭono kayule kewo ġalabe rabo
komər mərre darmono kobaʕle lu šulṭonano diḏan d noyaḥle
məqqa d ḥərre gab aḥ ḥayore gab af filifuse mərre kobaʕle hano u darmonayḏe d oṯele maye daḥ ḥaye me gab gulčičaka ǧənna
ma gəzzeyo gmamṭele man lo kəzzeyo
mərre ma gəzzeyo lazəm d mtarsutu ḥa
komər u zʕurano u kačal məlle ma gəzzeyo ono gəmtarasno u greʕayḏi u says du səsyayḏi hiye gəzzeyo gmamṭele
komər qrallalle mərre abro gəzzux laǧan u aġayḏux d noyaḥle
komər mətfakalle məlle ənkan ono d l əzzino babi gədmoyəṯ babi yo w afraḏ̣ mini layto ǧbiroyo no məlle bavo gəzzino
komər qayəm mḥele ʕal u darbo w azzeyo d mamṭele am maye daḥ ḥaye ḥatta d noyaḥle lu babo
komər mhalaxle b darbo w aṯi darbo raḥuqo qume tloṯo darbe
ḥzele ḥa zlam sowo kibe ʕumri balki tmoni əšne kaleyo bu darbawo yatiwo
məlle ya ʕammo kobaʕno ono d əzzino gab gulčičiaka ǧənna u darbayḏa ayko dukṯo yo
məlle brazi mən omannux ono zʕuro xort wayno ʕabiro haṯe gulčičaka ǧənna bu kṯowo qumi w mi naqlayo hul l uʕdo mḥeli ʕal u darbo w hul d maṭino larke kal koḥozat masuli
ḥa d azze bu darbano lo daʕər w pano kəzzehən w koṯən
hano yo u darbo d gulčičaka ǧənna d əzzux aloho msaʕadlux bas d əzzux gdomannux šira
məlle amalli
məlle i naqqa d əzzux gədloqat l ʕayno d kətyo mayərto am mayayḏa ġalabe mayire ne
gyətwat gšotat gdəmmat xwazi bam mayani d kətne qum feme du tarʕayḏa məqqaṣ maye ḥalye basime ne
me d faytat tamo gədmoṭat l dərrəhat ad dərrəhatanək stene gdəmmat mən ǧaʕda basəmto yo w gfaytat
gəzzux gədmoṭat l tabur d ʕaskar ḥḏo bi xaṣraṯe ḥḏo paṯe
gdorat šlomo ʕal hanək w gdorat ʕal a ḥrene ste
bəṯr gədmoṭat li darga arbʕi dargat ne ʕəsri mənne ftiḥe ne w ʕəsri mənne mqapṭe ne
a mqapṭe gfətḥatte w a ḥrene gṣəxratte
gəzzux qum feme du tarʕo kalayo ftilo qum u dewo w kalayo baṣro qm u səsyo
gmaydat lu ftilo gmaḥtatle qm u səsyo w u baṣro gəmḥalqatle qm u dewo
gədʕəbrat lawġul kalayo daməxto i kačke kito məššaye taḥte qarʕa
gmaydat li məššaye hul d oṯe minux gmahazmat
ənkan d maxalṣat gdəṯyo hiye ste bəṯrux w gmamṭatla u mede d əbʕat ḥaḏiro yo
komər bas me d daʕirat me tamo kobaʕno d obatli i mandelayḏa d mkafanno iḏi w foṯi eba mede ḥreno lə gbaʕno minux
komər u zʕurano hule soz aʕme w mhalaxle
maṭi li ʕaynayo d kətwo mayərto ġalabe w štele tloṯo qmoṣe mina məlle xuyay lam maye basimani məqqaṣ ġalabe basime ne kəmmat balki maye daḥ ḥaye ne fayətte
azzeyo maṭi lad dərrəhatanək məlle balki haṯe ǧaʕda d kətyo bu šuqo d ṣṭambək haqqa ǧaʕda basəmto yo fayət tamo ste
azzeyo maṭi la tre belukatanək di ʕaskar drele šlomo ʕal hanək w drele ʕal a ḥrene ste
azzeyo maṭi lann arbʕi tarte ṣxəlle d kətwayne ftiḥe w a ṣxire ftiḥile
ʕabər lawġul ḥzele ga kalayo u ftilo qm u dewo w u baṣro qm u səsyo
mədle lu ftilo mḥalaqle qm u səsyo w u baṣro mḥalaqle qm u dewo
ʕabər lawġul ga kala i kačke daməxto ʕal u taxtayḏa
ḥəlle ga kala i məššayayḏa taḥt u yanayḏa mədle li məššayo w mahzamle
komər i kačke hawyo šiyar məlla ya tarʕe d kəttatu ftiḥe məṣxeru qume w a ṣxire məfteḥu qume
komər mərre hani məqdar d arbʕi əšne u qaṣano šəfʕatwo dəʕratwo a ftiḥe ftiḥe wayna w a ṣxire ṣxire wayna
ḥa yawmo lo məllax ašər gədṣəxrono at tarʕani aw gədfətḥono hani
howat mo brixe laǧane
komər mqadamla li ʕaskar məlla mqademu w qṭalule mərre kul yawmo oṯatwa šəfʕatwa harke da ḥa yawmo lə drelax šlomo aʕlayna
mqadamla las sawkoṯe lad dərrəhatanək məlla mṭawu l ḥḏoḏe w lo ṭorutu d šofəʕ baynoṯauxu
mərre oṯatwa əmmatwa bʕiǧina mu mazlo w maṯyo dad dərrəhatani komičoki b raġloṯayna
hiye aṯi xd ag gawre məllelan haṯe košəbho li ǧaʕda d kətyo b ṣṭambəl howat mo brixe laǧane
omər mqadamla ʕal feme dam mayanək d kətwayne mayire məlla lam maye məlla məfṯewu hwawu xd u baḥar qume laǧan d lo qodər d xoləṣ
komər lam maye mərre aḥna lo ḥarulan howat mo brixe laǧane
oṯatwa ḥa yawmo lə ḥzelan štelax paške d maye minan
əmmatwa mən maye mayire ne noše laybe d mqadamme hiye aṯi w štele tloṯo qmoṣe məlle məqqaṣ ḥalye w basime ne howat mo brixe laǧane
komər hežinu i kačke qrelale məlla flan kas ya badran klay tamo diḏux no
komər ǧbir w kali i kačke məlla annaqqa klay w gəzzano lu quṣrayḏi w u mede d kətli lazəm gməblalle ʕam ruḥi w gəzzano
komər daʕiri lu quṣro u mede d kətwayla mu dahwayḏa mu semayḏa w ḥatta bəlbəlhazar stene aʕma w mamṭela w aṯyo
omər aṯyo mqadamme gab u sofiyawo d kətwa b feme du darbo
məlle kobaʕno d obatli i mandelayḏax d obena lu sofiyano huli soz aʕme d mkafar iḏe w foṯe eba məlla l obatleyo ktoweluxyo bala
komər məlle baʕlo soz huli aʕme gdobeneyo
ba i naqqa d hulele i mandelayḏa w mkafalle iḏe w foṯe daʕər xort d arbaḥṣar əšne məlle m ayko w l ayko ayko da gxəlṣat
ono xort naʕimo koraxwayno ʕal haṯe w adyawma aṯyo čiko bayn al lappatayḏi
baḥ ḥaye d aloho b saġitiye lo kowe d fəltat marke
omər qayimi a tre lu ḥarb w mqatalle ʕam ḥḏoḏe
li kačke ḥəlla d u zlamano u sowo mbele zor d badran mḥelele ḏ̣arbo du mawto
komər qayimo i kačke qrela səḥər aʕle w səmla tamo kefo kumto u zlamawo w azzayo mlela a brinatayḏe darmono w manəḥla
məllale lo məllilux l obatle i dəsmalayḏi ktowelux hano bala mine e məlle qaḏ̣i w azzeyo
məlla ḥur gəzzano l gab u šulṭono kəḏʕono d kəttat hat u abro du šulṭono w u kačal b dukṯux yo w hulux soz w waʕd d l əmmat l noše
faqaṭ ono kəḏʕono ebux ʕawwəl d əzzano l tamo amar ono u abro du šulṭono no w hiye u kačal yo w ʕəbraṯe kula mamṭole ʕal qarʕi ḥatta d maṭino lu ḥalano
omər lo soz huli lo kowe d mofaqno i štaġaliyaṯe
e məlla kayiso
komər aṯən gab u šulṭono mamṭele i kačke ste w mamṭela u darmono ʕam ruḥa
huwwalle lu šulṭono u šulṭono nayəḥle
komər ṣafro šavaqqe naḥət u zʕurano u kačal w mədle li xanǧarayḏe w mḥelele arbaḥṣar xaneǧər ʕal ḥḏoḏe lu zʕurano badran komər qṭile
me d qṭile hule xabro la greʕe məlle zoxu awbelu u kalbo abre du kalbano ḥalequlle bi maqbara
omər huwwe xabro li kačke mərre ašər qṭile lu kačal badran
məlla haymən u zʕurano aṯi w mamṭeleli me dukṯo raḥuqto w taʕəb aʕmi lo kowe d adlalyo d əzzeyo me gabi adlalyo kfoyəš gabi w ono ktəlyaylle w gmaḥtalle w ksaymono u kafanayḏe w ramḥəl obeləlle li maqbara
me d məlla l gulčičaka ǧənna ǧbir u kačal maṭəʕle lu mamrayḏa
komər li kačke mobela u zʕuro li odayḏa w mšaḥalla maye dasto d maye w mamṭela ṣafono w maḥatla u zʕuro ʕal u taxt w masḥela
maqəmla kaffe du ṣafono haqqaṣ ʕal ʕayne
omər mlela a brinatayḏe kulle darmono kwalla w maləfla w mḥalaqla tamo hul ṣafro
komər kul kelike kəzzala laf ele kəmǧasǧso i lašayḏe ḥzela kal košaḥino i lašayḏe
e məlla eh ənšalla gdoʕər ruḥo ebe
omər ṣafro qayimo azzayo laf ele məlla aydarbo hat ḥzela d kətyo saġ məlle alḥamdəlla baš no
u yawmawo mərre gədqawrinale i kačke məlla lo adyawma stene dastər yo laǧani lazəm d foyəš u zʕuro harke
komər ṭrela li kačke u zʕuro tloṯo yawme gab ruḥa hiye kəmdabro mdarmno ba brinatayḏe ḥatta hul u zʕuro nayəḥle
omər i kačke kəmmole lu kurrəko məlla anaaqqa bas yo hat huwaylux soz hul d kəttat saġ w baḥ ḥaye i štaġaliyaṯe d l əmmatla l noše
mayiṯat m adyawma w laxalf lazəm d i štaġalyaṯe d məfqatla
e məlle kayiso annaqqa gmofaqna
komər u zʕuro nayəḥle
b ʕaṣriye i ǧivate du šulṭono karixo u məǧləsayḏe kule yatiwo
kale yo u abro di pire kačalok ste gab u šulṭono yatiwo bi xaṣra di yamino
komər u zʕurano ste d mḥelele ann arbaḥsar xaneǧər qayəm me gab i kačke məlle kal kazzino li ǧivate du šulṭono adlalyo
azzeyo yatu qum aš šakkalat
lu šulṭono məlle adlalyo noše d omallan ḥəkkaye tuyo basəmto heš noše lo šaməʕla
komər lu zʕurano me qum feme du tarʕo məlle ya u šulṭonayḏi d obat məsaʕada w amro ono gdomannux ḥəkkaye basəmto w ənkan d l obat məsaʕada w amro lə gmanno i ḥəkkayayḏi
komər lu šulṭono məlle abro amar
komər i naqqa d ḥəlle ebe w d komər ono gdomanno ḥəkkaye lu kačalokawo məllele kalbo abre du kalbo hat piž diḏux mən yo bu məǧləs du šulṭono
ha m ayko kəḏʕat d əmmat ḥəkkayat m aṯməl w l adyawma yalifat ḥkeyat
e məlle lo lo lə gmanno komər lu šulṭono madʕalle aʕle məlle abro amar
məlle haymən d ṣuxrutu u tarʕo w d obutu a qliḏe b iḏoṯi ste lə gmanno i ḥəkkayayḏi
komər lu šulṭono məlle u abrayḏi ono kobenux amro amar i ḥəkkayayḏux
məlle ṣxaru at tarʕe hawu a qliḏe b iḏoṯi
komər ṣxərre at tarʕe huwwe a qliḏe b iḏoṯe
u kačalokano d koḥošu ruḥe u abro du šulṭono məllele lu šulṭono ono lə gbosamli b ḥəkkaye d ḥa zʕuro xtano ono lazəm d qoyamno mu məǧləsano
omər lu zʕuro məlle haymən d noše d lobaṭ marke d may yatiwani ono lo kowe d omanno i ḥəkkayaṯe
bas ktowən harke yatiwe w u taʕo ktowe ṣxiro w a qliḏe ktowən aʕmi w ono gbodeno bi ḥəkkaye omər lu šulṭono məlle abro ʕal u amrayḏux amar
u zʕuro ste u šulṭono roḥamwayle u admayḏe roṯaḥwo ʕal u zʕurano w bəlxaṣṣa d azzeyo mamṭele gulčičaka ǧənna d mamṭela darmono laǧane w d nayəḥle ʕabər ġalabe b lebe du šulṭono
ʕal haṯe omarwayle omarwa abro sarbast hat
komər lu zʕuro bdele bi ḥəkkaye məlle ya u šulṭonayḏi kətwo waxtile ḥa šulṭono w u wazirayḏe lu šulṭono məlle lu waziro məlle tux gəzzano ono w hat bayn i mamlakayḏan gədḥayrina bu ʕamayḏan i waḏ̣ʕiye du ʕamo mə šəkəl yo
komər naḥiti mi walaye d ṣṭambəl w maftalle foṯayye laf i walaye d buġdəd
komər i naqqa d komər i štaġalyaṯe u šulṭono w u waziro koḥayri b ḥḏoḏe e məlle amar abro
məlle ya u šulṭonayḏi naḥiti li barriye d xalaf aġa bayn u el daš šammar ḥzalle ḥa šex rabo tamo
b ʕaṣriye u šulṭono w u waziro fayiši ḏ̣ayfe gabe
u šulṭono w u waziro mḥalle ʕal i ʕarbana b ṣifa d darwešən fayiši tamo
məlle amar abro komər i naqqa d komər u zʕuro i štaġalyaṯe u kačalok komər ono lə gbosamli i štaġaliye du zʕurano ṭro l omər i ḥəkkayaṯe ftaḥu u tarʕo bʕəǧno d nofaqno l larwal
u zʕuro komər haymən d nofəq noše ono i ḥəkkayaṯe lə gmanna
u šulṭono ste kobe amro komər ənkan layto d noše d nofəq marke hul d lə mkamal i ḥəkkayayḏe
mu sabab d aʕle w ʕal u wazirayḏe komər i štaġalyaṯe komər amar abro i štaġalyayḏux basəmto yo
komər ya u šulṭonayḏi bəṯr me d mḥalle ʕal i ʕarbanaṯṯe w i ǧivate mbarbzo w u šex azzeyo l dukṯe daməx
lu šulṭono mdaʕele ʕal u waziro məlle kobaʕno d mamṭatli i barṯo du šex adlalyo d mbarxatla aʕli w d lə mṭatliyo ramḥəl gədqoṭaʕno qarʕux
komər u waziro ǧbir lu šulṭono d əzzeyo ṭolab i kačkaṯe mu šex d obeleyo d mbaraxla ʕal u šulṭono
ənkan d l əzzeyo u šulṭono gədqoṭəʕ qarʕe w d əzze ste u šex lə gbeleyo
lə gḏaʕ mə soyəm faš mḥayro
komər ǧbir azzeyo ṭlibole mu šex
lu šex məlle abro zux dmax b dukṯux le d qoyamno gədqoṭaʕno qarʕux
komər aṯi u waziro gab u šulṭono məlle ya u šulṭonayḏi lə gḏaʕno mə soyamno kəzzino l gabe komalli gədqoṭaʕno qarʕux w hat kəmmatli d lo mamṭatliyo gədqoṭaʕno qarʕux fašno mḥayro paṯe
komər lu šulṭono məlle lə gḏaʕno adlalyo d lə mṭatliyo ramḥəl azze minux gədqoṭaʕno qarʕux
ǧbir u wazirano naqqa ḥreto azzeyo gab u šex w ṭlibole mine
omər u šex mətfakalle məlle gṭolabno ʕulbe d lirat mine w koḏaʕno layt aʕme mu sabab d kətyo zlam darweš faqiro
m ayko gmamṭeli w d lo mamṭeli ste gədqoṭaʕno qarʕe w d mamṭeli stene gdobeneyo koḏaʕno layt aʕme
komər qayəm azzeyo məlle hawli i barṯayḏux məlle hawli ʕulbe d lirat gdobenuxyo adllayo bu šarṭawo d mbaraxna aʕlux
komər u waziro waziro du šulṭono wa w kallat aʕmayye ġalabe wayne
omər məlle ahla w sahla ʕal aʕ ʕayne lo ʕulbe tarte ʕelab adlalyo gəmṭenux
komər azzeyo maxlele i xurǧazinayḏe mlele i ʕulbe mʕarmole lirat w hiwole lu šex
w lu šex ste ǧbir qarši di štaġalyayo diḏe w di duglayo d mdaglole lo daʕər bu xabrayḏe hulele i barṯayḏe bu lalyawo mbarxole aʕle
komər u šex l oḏaʕwa d kətyo u darwešano u šulṭono di mamlakee bas oḏaʕwayle zlam darweš
faqaṭ u šulṭono u darwešano məllela li aṯto d ruḥe b lalyo məlle lo saymat məṭṭala d kəttat hat i barṯo du šex w ono zlam darweš ono u šulṭono no w kəzzino li walaye d buġdəd
ənkan d doʕanno harke da waʕd yo aʕmax gəmbannax aʕli li walaye d ṣṭambəl w d lo nofəl darbi d əzzino b darbo ḥreno kfayšat harke
ənkan l aloho ṣbele m adlalyo d obelax abro mədlax i bazbandaṯe diḏi ḥata b druʕe
w ənkan d obelax barṯo i barṯayo stene zaban i bazbandaṯe diḏe noşe lə gqodər šoqela hul d l əṯyo l gab u šulṭono
gmamṭo kallat ġalabe gmakfo elax w li barṯayḏax hul d kəttat saġ
w ənkan d lowelax naʕime stene haṯe i bazbandaṯe d fayšo aʕmax gmakfolaxyo elax hul d kəttat saġ
komər l aloho hawxa ṣbele mu lalyawo i ḥurmaṯe ṭʕino w xliq +det aʕma zʕuro
kamili at təšʕo yarḥayḏa l aloho hulela abro
komər e amar ya u abrayḏi i štaġlyaṯe diḏux ġalabe basəmto yo
u kačal komər lo komanno bʕəǧno w fṭəṣno gnofaqno marke ftaḥulli u tarʕo ḥemo yo
komər u zʕuro ənkan d nofəq u kačalalno aw noše ġayr mi ǧivataṯe ono lo kowe d omanno i ḥəkkayaṯe
u šulṭono komər ʕal u amrayḏux abro ənkan layto d noše d nofəq itaw lawo hat b dukṯux
komər hiye kobode bi ḥəkkayayḏe komər u šulṭono azze li walaye d buġdəd w me buġdəd maftele foṯe li walaye d ṣṭambəl w haw daʕər ʕal u elawo daʕ ʕarab
u zʕurano me d hawi w hawi rabo azzeyo bayn an naʕime məštaʕele
ḥa yawmo kətwo abro d ḥḏo pire kačal komər lu abro du šulṭono mḥelele lu abro di pire twəlle qarʕe
aṯyo i emo du kačal aṯyo i pire w bdela bu zʕurano baṣ ṣuʕre w məllale hat noše lə gḏaʕ babux man yo abre d man hat w hawət bala bayn u elano diḏan w komoḥat lan naʕimayḏan
omər u zʕuro aḏəʕ d latyo u babayḏe mu elawo
azzeyo mədle lu sayfo du babayḏe w hǧəmle ʕal riša di emo məlle kəmmatli be babi man yo amalli lo kəmmatli gədqoṭaʕno qarʕax
komər li emo məllale abro babux u šex du elano yo
məlle xayr d howewa babi u šex du elo lo kəmṣaʕriwo l babi w lo kəmmiwa nošo lə gḏaʕ babux man yo
komaḥwe babi ġer noše yo kobaʕno d əmmatli babi man yo
ənkan d l əmmatli babi ste kobenax waʕd gədqoṭaʕno qarʕax
komər li emo məlla ya u abrayḏi ono mən əmmallux b flan šato aṯi u šulṭono w u waziro larke ṭləble l babux ono me babi w qayəm l babi hulele b ʕulbe d lirat
w azzeyo babux u šulṭono li walaye d buġdəd w haw daʕər harke hat u abro du šulṭono hat
e məlle kayiso šxwa toweno u abro du šulṭono heš ṭawtər yo
omər u šulṭono me d šaməʕ i štaġalyaṯe mine koḥoyər bu waziro w u waziro ste koḥoyər ebe
kəḏʕi i štaġalyaṯe d aʕlayye komalla
komər amar abro i štaġalyayḏux basəmto yo
faqaṭ u kačalokawo d aʕme komalle komər štaġaliye mayərtər me tano lo kowe d howe
w me ʕaṣriye d aloho komanne komanno lo məǧġolat zəd komər
e d ghowe aʕle w aʕlux ṣafro gḥozat mə ksamno b qarʕux ənkan d lo qoṭannux
u šulṭono komər ṭro omər i ḥəkkayayḏe hat latlux amro d məǧġolat hul d lə mkamal i ḥəkkayayḏe komər amar i štaġalyayḏux basəmto yo abro
komər u zʕurano məllela li emo madamki ono u abro du šulṭono no gədqoyamno gədrowaxno ʕal u səsyo gəzzino l gab babi
omər me d šamiʕo i piraṯe w u zʕurawo u kačal d u zʕurano badran gəzzeyo gab u šulṭono zayiʕi me ruḥayye d l əzzeyo d omər lu babo w maške aʕlayye qošəʕ i ǧənsyaṯṯe
li pire məllale lu aro abro qum zux ḥalaq bəṯre hwayle greʕo
komər u zʕuro mḥalaqle bəṯr u abro du šulṭono
lu abro du šulṭono məlle abro kobenux waʕd d lo maškeno gab babi aʕlux w dʕar
ono zlam rawixo no w hat mhalxono hat laybux d oṯat aʕmi hul li walaye d ṣṭambəl
komər u kačalok komər ənkan layto ono gdoṯeno aʕmux
boṭanno lo boṭanno lo kowe d marfenux əllah ktoweno greʕo
koḏaʕno d əzzux gab babux ksaymat u gəlhayḏan w u šulṭono gədqošəʕ i ǧənsiyayḏan
komər ǧbir u zʕurano naḥət me ʕal i səstayḏe w mḥelele lu kačalawo hul d qadər
w səmle lo səmle lo daʕər bi ḥarayto mhalaxle aʕme
me d ḥəlle lu zʕurano mhalaxxe darbo raḥuqo w haw koqodər doʕər məlle bavo ġamo layto tux aʕmi
omər naḥiti a tre bi barriye u kačalano ṣahi
məlle bʕəǧno mu ṣahwo kobaʕno maye d maštatli
e məllele m ayko gmaštenux
ḥəlle bi ḥarayto ǧbir karəx u abro du šulṭono ʕal am maye ḥzele biro d kətwa ʕamuqto
məlle kale yo kit eba maye tux d maštenux maye mina
məllele lu abro du šulṭono lu kačalok tay d manḥatnux li biro štay maye w graš maye laǧan u səsyayḏi ste d šote w ono ste d šoteno
omər mḥalaqle u ḥawlo l ḥaṣe naḥət b gawa di biro druʕo aw mətro məlle gidi bu baxtayḏux w d aloho bʕəǧno koṯeno d moyaṯno grašli xayifo
komər lu abro du šulṭono grəšle lu kačalokawo w məlle
bavo anḥat ono l gawa di biraṯe d maštenux maye mu sabab d hawətli bala me meqəm da məlli l oṯat aʕmi w aṯət
komər naḥət u abro du šulṭono l gawa di biro w u kačal fayəš malʕal
grəšle maye lašan u kačalawo štele w maštele u səsyo w lu abro du šulṭono ste štele maye
u šulṭono komər e amar abro i štaġaliyayḏux basəmto yo bəṯr komər mən hawi
komər me d štele am maye lu abro du šulṭono məllele lu faqirawo lu kačal grašli annaqqa ofaqli mi biraṯe
omər məlle haymən gədmayṯat w gfayšat baḥ ḥayayḏux kulle tamo hul d mayṯat lo kowe d mosaqnux mi biraṯe
məlle bu baxtayḏux w d aloho kayisuṯo səmli aʕmux ḥarbuṯo lo səmli aʕmux
mə ḥaq kətlux aʕli d ṭoratli b gawa di biraṯe
lo noše kit harke d mofaqli w gfoyašno bu ʕumum daḥ ḥayayḏi kulle harke
məlle haymən lo kowe d mofaqnux bas b ḥḏo gmofaqnux d obat soz qawyo b imane rabe d mofaqnux mi biraṯe d saymatli ono u abro du šulṭono b dukṯux w hat saymat ruḥux u abro di pire b dukṯi
u waxtawo gmofaqnux w i štaġaliyaṯe d lo nəfqo hul d kəttat saġ
omər ǧbir u abro du šulṭono məlle mən moyaṯno b gawa di biraṯe w mən nofaqno hama ṭroweno saġ ṭroweno greʕo ste
omər qam hule u sozayḏe aʕme w mofaqle mi biro
aṯən li walaye d ṣṭambəl l gab u šulṭono
lu abro di pire səmle ruḥe u abro du šulṭono w u abro du šulṭono hawi u abro di pire
omər amar abro i štaġaliyayḏux basəmto yo u šulṭono komalle
komər lu abro di pire səmle u abro du šulṭono u says d ruḥe w kul yawmo lo kolewa ʕal hayo moḥewayle ste
w u abro du šulṭono ʕal u sozayḏe d hule soz qawyo lowewa d omər i štaġalyaṯe l noše hul d kətyo saġ ʕal foṯa di arʕo ḥatta mtarasle bu darbo du mawto ste
w l aloho mwafaqle u zʕurawo w mamṭele
ʕal d səmle i kayisuṯo laǧane w mamṭelele gulčičaka ǧənna stene qayəm mḥelele arbaḥsar xaneǧər qṭile w ḥatta hul d mayəṯ
bəṯr dawla d aloho d riša d gulčičaka ǧənna ʕam u taʕb d taʕəb u zʕurawo aʕma səmla kayisuṯo aʕme marfela darmone ba brinatayḏe w manəḥla w hawi saġ
w hano u kačalawo u abro di pire yo w ya u šulṭonayḏi ono u abrayḏux no
annaqqa u amro w amrayḏux yo mə d kosaymat hat kəḏʕat
komər lu šulṭono hule amro darḥal bu šnoqayḏe
mʕalaqle u zʕuro w kul saʕaye košəlḥi parčaye me du baṣrayḏe hul d marfele aḥ ḥaye
w ṭrowutu saġ lašani kamilo i ḥəkkaye
kətwa w latwa ṭaw m aloho latwa zuhoerer ḥaq
mir mḥamma kətwa u rabo dam miroka wa aḥmad aġa kətwa u rabo dak kulavaniye wa
kul ḥa u rabo du ahlayḏe wa w ġalabe dəžmən d ḥḏoḏe wayne
qṭiwalle ġalabe m ḥḏoḏe ḥatta lu šlomo d aloho lo dorənwa ʕal ḥḏoḏe
omər fayiši hawxa kul ḥa bayn i qazayḏe w maʕlum yo dəžmən ne w fayiši hawxa qum ḥḏoḏe haka šato haka tarte w haka tloṯ
ayna d kətwa aḥma aġa moro d ṭarš wa kətwayle ġalabe ṭarš w talan ġalabe kətwayle
šato aṯi aʕlayye naxwaš haw hawi i idara du ḥaywanaṯṯe
omər lu ahl du el zbəṭṭe ḥḏoḏe mərre gali zlamat mətyaqnat mətyaqnat u ṭaršayḏan azze m iḏayna w i idarayḏan haw kuyo
i idarayḏan ʕal ḥaṣe d aloho w bəṯr du ḥaywanano wa
iḏa d əzze u ḥaywanano m iḏayna haw kowelan idara bu aṯrano
omər qadari mo haka maṯe zlamat zbəṭṭe w zbəṭṭe riše du rabaṯṯe d aḥmad aġa
l aḥmad aġa hawxa ḥəlle kal kəzbəṭṭe qadari maṯe zlamat riše ḥa gali noše ḥḏo d xer mən hawi
əmmi ya aḥmad aġa mətyaqnat mətyaqnat idara haw kowelan bu aṯrano w u ḥaywanayḏan azze m iḏayna d lo saymatlan čara ḥozatlan dukṯo idara haw kowelan
omər l aḥmad aġa məlle ašər ḥaq yo
omər qayəm l aḥmad aġa məlle de gali noše izoxu adlalyo lu baytaṯxu ḥzawu ḥḏoḏe qadari tlaṯmo zlamat flan əbnii flan gawre naqewu me ruḥayxu me ṣafro afandim ṣafrayto itoxu qm u tarʕo ḥḏ̣aru w gqaymina gəzzano
omər qam daʕiri an noše d aḥmad aġa aṯən bayn u elaṯṯe čiki bayn u el mnaqalle ḥḏoḏe tlaṯmo rawixe
kul ḥa d komər ono w lo noše
omər rawixi aṯən se aḥmad aġa aḥmad aġa hawxa ḥəlle kal kaṯən ar rawixayḏe
ha noše aṯutu e ašər aṯina
omər qayəm aḥmad aġa moṣalle u səsyayḏe w rawəx ʕal u səsyayḏe w ya allah w ya xude nafəl b qamuṯa di ʕaskarayḏe w maftele foṯe
omər mhalaxle haka yawmo haka tre tloṯo yawme omər mhalaxle
omər baš šubḥe d aloho bəṯr ma tloṯo yawme maṭi li dašto d riḥaye
i naqqa d čik bi dašto d riḥaye omər lu gelo w lu nafal mḥele li kaboke du səsyayḏe
ġalabe basəm lebe d aḥmad aġa bi raḥme d aloho w bi marʕaṯe
omər mḥele ʕal qarʕe du səsyayḏe w daʕər ʕal a greʕe ʕal aḥ ḥawronayḏe
gali noše əmmi mən yo ya aġa mətyaqnət mətyaqnət omər koraxno čar nikar di arʕo kule d omanno dukṯo ḥreto basəm marke gḥozeno ʕaql diḏi lə kqoṭaʕ
haman d saymutu b diḏi marke gdəʕrina w gmaqimina u elayḏan gmaḥtinale harke
e əmmi aġa aṣəl hat hat
omər mḥalle ʕal qarʕe du səsyaṯṯe w daʕiri lu bayto
tre yawme šqəlle əstiraḥa u yawmo da tloṯo mḥalle ʕal i boriye d maqimi u elaṯṯe b naqqa
omər maqəmme u elaṯṯe b naqqa šeṯmo elat xanat nafəq mu elayḏe
w mḥalqənne ʕal ḥaṣe dab baġle w das səsyayṯṯe afandim w mḥalle u ṭarš w talanaṯṯe b qamuṯayye w ya allah w ya xude mhalaxxe
omər mhalaxxe haka yawmo haka tre axər ba tloṯo yawme bi šabṯo maṭən li daštaṯṯe
omər maṭən li dašto d riḥaye w marfalle u səng dak kowan li arʕo w baš šubḥe d aloho lu ḥaywanano zbəṭle ʕal i marʕaṯi
ġalabe basəm lebe du elano w d aḥmad aġa bi raḥme d aloho w bi marʕaṯi
omər marfalle aš šeṯmo kowanaṯṯe li arʕo
ayna d kətyo aḥmad aġa u rabaṯṯe mqabəl di walaye d riḥaye marfele u konayḏe ʕal arbaḥṣar stuwan d farzlo mqabəl di walaye d riḥaye besim mar
omər yatiwi hawxa bayn u elaṯṯe haž latte me nošo
ayna d kətyo i dašto d riḥaye d ṭahər bage w zaynal bage a tre ar rabe d riḥaye ne i daštayo dəṯṯe yo ax w av dəṯṯe yo
omər ġalabe basəm lebe du el d aḥmad aġa bi masalaṯi w kosom kul ḥa u šuġlo w ʕamlayḏe l noše latle haž me noše
aṯi yawme d ʕrufto aʕlayye
omər ṭahər bage u aḥuno d zaynal bage u rabo yo omər zaynal bage omər libe aḥuno omər ya aḥuni adyawma ʕrufto yo mahwo w šqolo layto mhalax nəfqinalan bayn i walaye əšmo sayminalan gazma
əzzano li qaḥwa šotinalan qaḥwa w gdəʕrina gdoṯina lu baytayḏan
omər qam ṭahər bage qayəm mḥele raġle bu šakkalayḏe mḥalaqle u qaputayḏe bayne kaṯpe mədle lu baṣṭonayḏe b iḏe w mḥele b qamuṯe du aḥunayḏe zaynal bage w ya allah ya xude nafiqi
omər nafiqi mḥalle bu šqoqano w daʕiri bu ḥreno bat tawfiqat d aloho aṯən mqabəl di dašto
omər naqqa l zaynal bage hawxa ḥəkle qḏole qayiṯo foṯe bi dašto d riḥaye
ḥəlle ga mə ḥoyər mʕaləq u ʕafro maḥ ḥayewən w mak kowan w mu ʕesəl ʕam lə kmoṭe li arʕo
omər ṭahər bage omər ḥa aḥuno omər mən aḥuno ḥzay naqqa ḥur bi dašto be ma lu ʕamo aydarbo msəklelan w dlo šeyolo w dlo daṣṭər mede w maḥatte bi daštayḏan
omər aḥuno d obət daṣṭər diḏi ahəd yo gəzzino gədqošaʕno i qa məllayo b ḥḏo naqqa
omər aḥuno raḥat klay uʕdo əzzanolan li qaḥwa šotinalan qaḥwa d oṯe hawnayna l rišayna w bəṯr d oṯina lu bayto gmaqiminalan ʕaskar
azzehən li qaḥwa axər štannanne qaḥwa w daʕiri aṯən lu baytaṯṯe
maʕlum yo ṭahər bag w zaynal bage a tre ar rabe d riḥaye ne
omər ḥəṣṣe ruḥayye moṣarre ruḥayye w mḥalle ʕal i duduke du ḥarb
maltammanne tlaṯmo rawixe flan əbn flan rawixi w ḥaḏ̣iri gabayye
ha ṭahər bag w zaynal bage maḥarwina i arʕo maʕamrina i arʕo
omər ya lawo dayman kobaʕno d huyo i arʕo ʕamərto elo mətyaqnət mətyaqnət kal kaṯi el noše lo koḏəʕ m ayko yo abre d man yo
maḥatle bi daštayḏan dlo suʔal w dlo ǧuwab maḥatle bi daštayḏan
omər qayəm ṭahər bage w zaynal bage mḥalle b qamuṯa di ʕaskaraṯṯe w ya allah w ya xude səmme ṭəlba du konano
ayna d kətyo aḥmad aġa ʕiš w ʕamal lə ksoyəm
əllah m ṣafro hul ʕaṣriye kale b feme du konayḏe mḥele ḥaṣe lu stun du konayḏe w mqabəl di walaye d riḥaye komər ma noše lo koṯe maf tamo
omər azza i ʕaskar d ṭahər bage w zaynal bage
l aḥmad aġa ḥəlle kal kaṯi ʕaskar ġalabe mi walaye d riḥaye
l aḥmad aġa hule ḥayḥo lak kowanayḏe
aš šeṯmo rawixe d aḥmad aġa ḥaḏ̣iri ha aḥmad aġa aloho som ḥḏo du xer mən hawi
ya gali noše omər mətyaqnət kal kaṯi ʕaskar mi walaye d riḥaye lo koḏaʕno lo du xer yo lo du šar yo
haman ḥḏ̣aru w hwawu ḥaḏ̣ire w rwaxu w sumu u karaṯxu
omər rawixi kul ḥa ʕal as səsyaṯṯe w mḥayḏ̣arre ruḥayye w nafiqi lu maydan
li ʕaskar d ṭahər bag w zaynal bage manbahla l aḥmad aġa ʕaskar ġəlba yo i taqayḏe lə gməṭyo appe
ṭahər bag w zaynal bage latlanle taqa
l ṭahər bage məlle l zaynal bage omər aḥuno hay ləbbe aḥuno omər mətyaqnat mətyaqnat i taqayḏan lə gməṭyo li ʕaskar tano
tay gəmšadrinalan greʕo me diḏan d mšayəl b kef du rabo du elano
w ʕaql diḏan lə kqoṭəʕ me ruḥayna
l ṭahər bage məlle l nafar m diḏe omər izux mšayəl ġalabe b kef du rabo du elano mar ṭahər bag w zaynal bage a tre ar rabe d riḥaye ne baṭ ṭaʕne kəmšayli b kef diḏux
mətyaqnat mətyaqnat ḥaq wa d hat oṯat kelike l gabayna elo madam zlam rabono wayt l aṯət gabayna aḥna ar rabe d riḥaye na aṯina šawṭo l gabux
l aḥmad aġa hawxa manbahle kal kaṯi ḥa nafar mənne mʔamalle ʕal i ʕaskrayḏe omər gali ʕaskar klawu ko yo ḥozina kaṯi u qaṣəd dəṯṯe ṭawwo yo ḥarbo yo ḥozinale
aṯi u nafarayḏe maṭəlle šlomo aʕlayxu ahla w sahla b šayno w ba šlomo ha lawo mə ḥawal diḏux yo
mətyaqnat məyaqnat aġa omər lo koḏaʕno ayna mənxu yo u aġa faqaṭ lar rabe d riḥaye ġalabe mšayalle b kef diḏux mərre ḥaq d aloho wa d hiye oṯewa rišo l gabayna madam hiye zlam xašuno wa rabo wa l aṯi gabayna aḥna aṯina l gabe šotinalan qaḥwa kelike məǧġilinalan w kul ḥa menayna abre du babo e omər ahla w b xere
l aḥmad aġa kətle šawʕo abne qrele laš šawʕo abnayḏe omər gali abne əmmi ha yabo omər yabo qurban məqqayəṣ d kətxu quwwa w taqa zbaṭu qadr w maʕrifa la zlamatani mede ʕaǧab ḥatta d foš falge ʕal i arʕo əmmi ʕal aʕ ʕayne yabo
mšadalle aš šawʕo abnayḏe bayn u qaṭʕo dab baran amṭalle barane ṣaḥiḥe mḥanne bi arʕo w ḥšanne bi rezo səmmanne hawxa ṣufro d kul tre yətwi w maḥkən mina
ṭahər bage w zaynal bage b tlaṯmo rawixe hawən paya qm u konayḏe
u kon d aḥmad aġa maʕlum yo ʕal arbaḥṣar stuwan yo yarixo kibe marke hul fema di darga
yatiwi ṭahər bag w zaynal bage ba tlaṯmo rawixayḏe va
l aḥmad aġa mʔamalle ʕal ann abne huwwanne qaḥwa lanək kulle
bəṯr mi qaḥwayo kətle barṯo l aḥmad aġa kəmmila lilaye
ba kawšat bayte d baba di lilaye aydarbo yo
zəd mi kahrabiyaṯe kəzze šawq w šamal mina
xəd ṣahro d nofəq bəṯre šawʕo dyarat hawxa komoḥe u šawq w šamalayḏa bi arʕo
qumayna ḥa d šəfʕo da yan i hawa du bəštayḏa yan i šiməke d raġla d qayṯo b ḥa šwaʕ əšne ḥa lo kowe lo tawi lo bawi lo kokoyu lebe
yatiwo bəṯr u čit du kon w mdayšalla bu laḥmano du dawqo
gyomət b mo imane gdəmmət bi fərna d izmir səmlux čike mine lo yaqəḏ w čike layšono lo fayəš
w a tlaṯmo rawixayḏa simila bu laḥmawo w bi ṣufro
axəlle u muklaṯṯe u mede d hwele i qəsmaṯṯe axəlle
ǧġilənne axər marke w me tamhone hul d hawi ʕaṣriye d ḥušabo zaynal bage ḥəlle b druʕe bi saʕaye omər ṭahər bage omər libe aḥuno
omər aḥuno čaġ du qyomo yo hawi ʕaṣriye bu zor gmoṭina haw amro li ʕaskar d qaymo
l aḥmad aġa qrele laš šawʕo abnayḏe omər gali abne əmmi libe babo
omər yabo qurban tlaṯmo rawixe kətle l ṭahər bag w zaynal bage kobaʕno mənxu tlaṯmo xelaʕ d mṭutənne
u aḥuno rabo ṭro yotaw b feme du kon w ayna nafar d nafəq ṭro maḥət i xəlʕayḏe bayn kaṯpe w ṭahər bage w zaynal bage ste bašqa
əmmi ʕal aʕ ʕayne mḥayḏ̣arre lann abne tlaṯmo w tarte xelaʕ a tlaṯmo rawixayḏe nafiqi maxalʕənne hanək
zaynal bage nafəq maḥatte i xəlʕa tawo bayne kaṯpe
fayəš ṭahər bage bi ḥarayto d kulle
mṭalle u səsyayḏe mədde lu ǧalaw du səsyayḏe mamṭalle qum feme du kon
ṭahər bage omər ya allah qayəm me taḥt u kon
i naqqa d qayəm w nafəq l feme du kon na b xer w na b slamat hawxa brəmle foṯe diqo ʕayne b ʕayna di kačke
i kelike d diqo ʕayne b ʕayna di kačke aloho lo maḥwela l noše m ḥaṣe du səsyo omər rəm w nafəl li arʕo
kayu lebe lo miṯo d uʕdo miṯo mu payəz ḥaroyo našəf
daləq lebe du aḥuno aʕle zaynal bage naḥət kelike frəxle lebe
nafili am maye da ṭlawʕe ʕal feme afandim ʕal lebe
ftəḥle ʕayne ḥəlle kale zaynal bage ʕəl mine
ha aḥuno ḥḏo d xer mə ḥawal diḏux yo
omər ya aḥuno mətyaqnat mətyaqnat kul ʕəsri yawme kul yarḥo kətwayli dileš aṯili u dilešayḏi
e omər lawo xer yo qum
haw ṭahər bage msəkle ruḥe omər zaynal bage
omər libe aḥuno
omər mətyaqnat ḥzeli ḥurma bəṯr u kon du zlamano hama dlo ḥṭiṯo lo koḏaʕno lo i kalayḏe yo lo i barṯayḏe yo lo mə diḏe yo kobaʕno d əmmatle
zaynal bage qrele l aḥmad aġa omər mətyaqnat mətyaqnat kito ḥurma bəṯr u čit du konayḏux galo dlo ḥṭiṯo i barṯayḏux yo i kalayḏux yo mə diḏux yo
omər ašər i barṯayḏi yo
korəḥmat aloho hiwolux lo hiwolux
omər ašər lo hiwoli
omər de haw iḏux l aḥuni suma hare aʕme
w ahd nofəl ʕal i ruḥaṯe ḥat i kačke bi fardo di šehən w gmaḥanno barban ḏiḏa lirat hul d hiye ʕəlyo fayši al lirat ʕal i arʕo
omər yazoġ yo aʕlux ya zaynal bage l əmmatli a ǧġaliyatani
adyawma ono w mir mḥamma ġalabe došman na ġalabe qṭilan m ḥḏoḏe w ḥatta lu šlomo d aloho lə ksaymina ʕal ḥḏoḏe
adyawma d hawino xwini aṯino lu aṯro di nuxrayto
briṯo yo ramḥəl šato ḥreto əzzino li mamlakatayḏi mir mḥamma gmoḥela b foṯi gdomər azzux lu aṯro di nuxrayto d hulux i barṯayḏux barṭəl w rəšwa lu ʕamo
mətyaqnat lo kəṯyo b xer diḏi
ya aḥmad aġa omər ʕaybo yo d kəmmat a ǧġaliyatani
ahd nofəl ʕal i ruḥayḏi hiya šxwa gtoqanna barban dal lirat
w kətlux šawʕo abne ṭro nəfli bi daštayḏi afandim baw walayatayḏi
aš šawʕo abnayḏux stene gmagwannanne me gabi balaš
w bəṯr mayo ste afandim kətlux šeṯmo rawixe kul ḥa gmaḥanno səsyo taḥtayye
kul ḥa gmaḥanno tfənge b kaṯpayye w i daštaṯe dlo ḥemoyo qumux marfayto yo qumux afandim ax w av kula laǧanux yo
komanbah afandim ġalabe hawi ṭama mu mal di arʕo d hulele
omər ašər lo koweliyo d obenuxyo
omər aḥmad aġa mətyaqnat mətyaqnat gdobenux ḥamməšmo ʕwono li kode lu ḥalwo
w bəṯr mayo ste afandim i dašto du ahlayḏe b ḥḏo naqla u ʕafrayḏa d maḥtatle bi bəḥto w moḥatla bi šeno d mosakna b iḏux i ʕašərto kula elux
omər ayna d lo som omər mo kore
tamo qayəm hule iḏe l ṭahər bage simole hare aʕme
ṭahər bage rawəx ġalabe basəm lebe bi raḥme d aloho w bi ǧġaliyaṯe
ṭahər bag w zaynal bage afandim čiki b qamuṯe dar rawixaṯṯe w ya allah w ya xude i dašto ayko yo i walaye d riḥaye
basəm lebe d ṭahər bage ġalabe yatiwi bu baytaṯṯe ṭahər bage mə soyəm annaqqa gkorəx se ṣamuko korəx su malke di xasko ʕal az zəfkar annaqqa d som mḥayḏ̣ər u dahwayḏe w mḥayḏ̣ər u flan behvanayḏa
tloṯo yarḥe qaḏ̣ile u qaṣawo ṭahər bage lo daʕər laf aḥmad aġa
mə makuno rišux kamili ann əšto yarḥayḏe u qaṣano kkorəx ʕal aṣ ṣənʕatkar d mḥayḏ̣ər u dahwo di nxiraytayḏe
omər əšto yarḥe l aṯi laf ele bəṯr mann əšto yarḥe aḥmad aġa šaməʕ bu aṯrayḏe basəm dukṯe d huyo i idara du ḥaywanayḏe
aḥmad aġa lo suʔal w lo ǧuwab ya allah w ya xude maqəmle ak kowanayḏe w u ṭaršayḏe w aṯi ʕaynan li mamlakatayḏe yatu dlo me ṭahər bag w zaynal bage
yatu b dukṯe hano mir mḥamma u došmanayḏe šaməʕ d aṯi aḥmad aġa mu aṯro di nuxrayto omər mətyaqnat mətyaqnat hani dukṯe d šato haka tarte azzeyo l larwal
lazəm yo d əzzino kelike side li sardane haman disa b nayartiye
aḥmad aġa disa kale qm u konayḏe yatiwo haž latle me mede
i ḥyarto d ḥəlle l mir mḥamma w b tlaṯmo rawixe zbəṭṭe riše d aḥmad aġa l aḥmad aġa disa səmle ḥayḥo ʕal ak kowanayḏe aš šeṯmo rawixe d aḥmad aġa ḥaḏ̣iri
l mir mḥamma manbahle d nafəl qarabaləġ ʕal i ʕaskar d aḥmad aġa mir mḥamma məlle la greʕayḏe omər ḥa mənxu tlawu ruḥayxu zoxu mšayelu b kef diḏe ġalabe
amar mir mḥamma yo kelike aṯi li sardanayḏux faqaṭ disa b nayartiye
omər ʕal ʕayni w d babi aṯi ġalabe b xere ṭr oṯe
disa qrele laš šawʕo abnayḏe omər gali abne mu yawmo d rakiwo i kefayḏan w hul l adyawma ḥatta lu šlomo d aloho lə drelan ʕal ḥḏoḏe
lawo adyawma kal kaṯi l gabi məqqaṣ d kito qadr w maʕrifa zbaṭu la zlamatani zoyəd me d ṭahər bag w zaynal bage
w disa kobaʕno mənxu tlaṯmo xelaʕ w ḥḏo l mir mḥamma əmmi ʕal aʕ ʕayne yabo
disa səmmanne ḥaziriya hawxa ġalabe qimatli w mʕadalle i ṣufraṯṯe
disa i barṯo d aḥmad aġa bu məqamawo čiko bəṯr u čit du konayḏa w mdayšalla bu laḥmayḏa
mir mḥamma b tlaṯmo rawixe va naḥiti taḥt u kon d aḥmad aġa
yatiwi axər taḥt u konaṯṯe disa huwwanne qaḥwa štalle i qaḥwaṯṯe čikənne bi ǧġaliye afandim hul d ḥaḏ̣ər u muklaṯṯe
xəlle u muklaṯṯe be mə hwele u naṣəbaṯṯe tlalle i ṣufraṯṯe
čiki hənne bi ǧġaliye du aṯrawo afandim di walaye d riḥaye du mamlakataṯṯe hul d ḥərre bi saʕaye hawi ʕaṣriye d ḥušabo l mir mḥamma hule amro li ʕaskarayḏe omər qumu
disa čik u abro d aḥmad aġa b feme du kon w a tlaṯmo rawixayḏe nafili kul ḥa lu goranayḏe maḥatle i xəlʕayḏe bayne kaṯpe
mir mḥamma fayəš bi ḥarayto disa la greʕe mamṭalla u səsyayḏe w zbəṭṭe u ǧalaw du səsyayḏe qum feme du kon
mir mḥamma maʕlele raġlo na b xer w na b slamat diqo ʕayne b ʕayna di kačke
lo xəd ṭahər bage ǧarile l mir mḥamma haft qat axrab me ṭahər bage ǧarile l mir mḥamma
hama me qumṯe w laltaḥ omər rəm w nafəl li arʕo dlo ruḥo
axər saʕaye haka tarte frəxxe lebe hul d aṯi hawne r riše ftəḥle ʕayne koḥoyər layto noše
qayəm ʕal ruḥe omər aḥmad aġa omər libe ya mir mḥamma
omər mətyaqnat mətyaqnat kobaʕno d lo zəbṭat lu quṣur faqaṭ ḥzeli ḥurma bəṯr u čit du konayḏux galo dlo ḥṭiṯo i kalayḏux yo i barṯayḏux yo m diḏux yo omər ašər i barṯayḏi yo
omər korəḥmat aloho hiwolux lo hiwolux omər ašər hiwoli
l man hiwolux omər hiwoli l ṭahər bage u rabo d riḥaye
qay omər maḥatno u qaṭmo di tfayo bayne qarʕux w d babux
korəḥmat aloho b məqqaṣ huluxleyo
lo omər mir mḥammad miḥase babux ma hama i braxwatiye bu mal di arʕo yo
haman barṯo wa ṭlibole mini w hulileyo
omər lo komanno korəḥmat aloho b məqqaṣ hiwolux
omər ašər b haqqa w haqqa w haqqaṣ hiwoli
omər maḥatno u qaṭmo di tfayo bayne qarʕux w d babux
mətyaqnat mətyaqnat ya lə ḥzewaylux kallawat b ʕaynux w yaxud lu salaf ḥnəqwaylelux
ya aḥmad aġa tay hawli iḏux sumu hare ʕami mar gdobenuxyo
ahd nofəl ʕal i ruḥayḏi amṭi u faqqahayḏux w ṭro mamṭe u qalamayḏe w ṭro koṯu be ṭahər bage məqqaṣ hulelux u ḥa b tloṯo w ḥa b tloṯo w ḥa b tloṯo gdobenuxyo
w bəṯr mayo stene ya aḥmad aġa mu yawmo d rakiwo i kefayḏi w diḏux ḥatta d šlomo ste lə drelan ʕal ḥḏoḏe
ahd nofəl ʕal i ruḥayḏi i ʕašərtayḏi b ḥḏo naqla gdobenuxyo maḥtatla bi bəḥto moḥatla bi arʕo lo mosakna b iḏux
l aḥmad aġa manbahle ġalabe hulele mal di arʕo w ġalabe mṭamaʕle
omər ayna d lo som omər mo kore
tamo l aḥmad aġa hule iḏe l mir mḥamma mdaglole aʕme
aš šawʕo abne d aḥmad aġa kanne b feme du tarʕo kalye
ann əšto rabe lə mtanalle mbasamme b ruḥayye
u naʕimo daš šawʕo kəmmile ramazan šwaʕ tmonaḥṣar əšne yo
i naqqa d manbahle ʕal u babo hule iḏe b iḏe d mir mḥamma w mdaglole aʕme ġalabe qḥir w kayəm w šaṭ
kəmmat ya rabbi hama maloxo yo naḥət mi šmayo li arʕo w mdaywən taḥt u konayḏe w mḥalaqle li kaffe b feme da
omər yabo omər ha omər yabo zbaṭ iḏux b ruḥux
elo ahd nofəl ʕal i ruḥayḏi gəmḥalaqno iḏi lu sayfo gəmḥalaqne l qḏolux
gṭorene hul ʕarquwux məšqəṭ +det me qume 
ya yabo ʕal babux lə gminakfat l mir mḥamma raḥəq me foṯayxu maḥrawle bayte d ruḥe
hulelux arbʕo qamariye zoyude w maqlabelux ʕal i duglayḏux
lo kobeno ṣawʕe d ṭahər bage b mir mḥamma w šawʕo babe d mir mḥamma
zbaṭ iḏux b ruḥux be mə komannux
hay kurem aman zaman qurban ḥayran
hul d qaymi ann abne dann abnaṯxu lə ktoyəm u malaṯxu
w bəṯr mayo maslamlalxu i ʕašərto
omər yabo ahd nofəl ʕal i ruḥayḏi i ruqto d naqqa mḥalqoli me femi naqqa ḥreto lo kodəʕro l femi
naqqa hulileyo lə ksomna tarte
mir mḥamma komalle l aḥmad aġa ya aḥmad aġa ġalabe kosomno bi heviye m aloho w bəṯr minux be ma lo kmarkxat u abrayḏux w be ma li kṭorət d oṯe ʕal u fəkr diḏux
səmle lo səmle mara d u abro rokəd w d omər heya mdaywən u abro b ḥḏo naqla lo maqbele
ann əšto rabe lə mtanalle
mḥele l mir mḥamma qum ramazan hul d hawi ʕaṣriye d ḥušabo
mara d ramazano mihaydən +det w d omər heya
yagǧar mdaywən komiḥartəf +det
qayəm ġbin me gabayye ramazano ġbin me gabayye mədle lu konayḏe w azze xəd əzze lu qalačawhone d qəžla tamo yatu
i ḥoṯo manbahla əmmo ʕal baxti w lo diḏux hano bemaʕna l aḥuni maḥatle ruḥe aʕli
ono gzəbṭono aḥuni w lo emi w babi
mədla li baxčake daǧ ǧəlkatayḏa knifila bayn ḥḏoḏe w ya alla ya xude səmla qəṣd du aḥuno
azza yatiwo taḥt u kon du aḥuno ġbino azza l tamo
mir mḥamma komalle l aḥmad aġa ya aḥmad aġa kosomno bi heviye m aloho w bəṯr minux be ma lo kəzzux annaqqa stene lə kmarkxat u abrayḏux be ma hama lə kṭorat d oṯe ʕal u xabrayḏan
aḥmad aġa komər ya mir mḥamma mətayqnat mətyaqnat ono ġalabe me lebi yo d obenuxyo
w izux šlaḥ qarʕe bu šarṭawo amṭili qadaḥ mu admayḏe gṣorafne
ono b ḥḏo naqla hulilux haw gqolabno
assəḥ omər assəḥ b soz omər b soz
ḥur omər gəzzino mḥalaqno ruḥi gabe w ġalabe b basimuṯo gməǧġənno aʕme
haka huleliyo b lebo basimo ʕayni yo
iḏa d l obeliyo ḥur gšolaḥno qarʕe bəṯr lo foš lebux
omər ono komannux šlaḥ qarʕe amṭili qadaḥ mu admayḏe gšotene
omər mir mḥamma rawəx azzeyo gabe drele šlomo ʕal aḥ ḥaḏ̣ar w drele šlomo aʕle ʕal ramazano
ramazano qayəm me qume ġalabe b xer w ahla
l goran d ḥal diḏe zbəṭlele əkramiye
mir mḥamma yatu ya ramazano omər kosomno heviye m aloho w bəṯr minux d annaqqa stene u tfaqayḏi w d babux d lo maḥarwatle
l babux w lann əšto aḥunonayḏux mərre heya
kobaʕno d hat ste mbasmət b ruḥux
omər ya mir mḥamma ʕal ʕayni w d babi aṯət me tamo hul larke
elo mətyaqnat mətyaqnat i ǧġaliye d naqqa nafiqo me femi lo kuyo d huyo tarte
ya bi masale di kačke b ḥḏo naqqa lə gmannux heya
omər mir mḥamma disa mḥele qume b basimuṯo me ṣafro hul d azze l ʕaṣriye d ḥušabo mara d fohəm mede me ramazano ramazano qaṭʕiyan lo kobele foṯo w komalle heya
omər mir mḥamma qḥir omər ramazano omər ha mir mḥamma
omər ahd nofəl ʕal i ruḥayḏi kəmmatliyo heya amar w lo kəmmatliyo heya gmodno lu sayfo gəmḥalaqne li raqame d qḏolux
gədṭoreno ḥašša maḥ ḥaḏ̣ar at tarte ʕaynayḏux bu zawgo ṭayri
i naqqa d hawxa məlle l ramazan ramazan ġalabe qḥir w kayəm w šaṭ taḥt u konayḏe
qayəṯ bu qṭoro du kon w naḥət li arʕo
mḥalaqle iḏe l foṯe omər hə hə ʕal babi ʕaybo yo ya mir mḥamma d qomno w modno lu sayfayḏi w taḥt u konayḏi šolaḥno qarʕux
elo qum ḥašša daḥ ḥaḏ̣ire misaktar +det me taḥt u konayḏi
haka l əzzux lə mṭat i quwayḏux i taqayḏux l riši lə gḏaʕno hawxa lawxa b mən diḏux somno w qum flat
omər ak kazabat d lebe d mir mḥamma qṭiʕi me ramazano
mir mḥamma xəd zlam ṣuroyo nafəq me taḥt u konayḏe zayəʕ aṯi se aḥmad aġa
aṯi se aḥmad aġa aḥmad aġa hawxa komanbah l mir mḥamma falga di ruḥo d mir mḥamma kazzeyo fayišo falga
hah mir mḥamma ḥḏo d xer
omər ya aḥmad aġa xer mer lo fayəš eba
itowo ste haw fayəšli gabux elo bu šarṭawo hawli soz kamilo
d hat stene howat iḏi w ksomno ḥarb ʕal qarʕe d ramazano
ya gšoqanno i kačkaṯe mine w yaxud gqoṭanne
omər soz kamilo yo aʕmux ono i ʕašərṯayḏi w elayḏi b ḥḏo naqla iḏux daṣṭər diḏux yo
assəḥ omər e b soz omər b soz
omər b xaṭər diḏux kazzino
mə ksaymat omər kazzino bayn u elayḏi li ʕašərtayḏi gdoreno hawar bayn i ʕašərtayḏi kula
d ma šwaʕ əšne w rabtər gmaqəmnanne b ḥḏo naqla an ner
w gdoṯeno mosakno riša di ʕašərtayḏux stene
ma šwaʕ əšne w lalʕal d lo maqimatliyo xayən karixat aʕmi omər ʕal aʕ ʕayne
mir mḥamma aṯi bayn i ʕašərtayḏe baʕ maʕlum yo tabata haw koṯele
mḥele ʕal i duduke du ḥarb bayn u elayḏe bayn i ʕašərtayḏe
bi ḥəzbe dak kaṯowe daq qalamdar afandim maltamlele ḥamšo alfo rawixe
maqəmle ar rawixayḏe mḥele b qamuṯe w zbəṭle riše d aḥmad aġa
haydi aḥmad aġa omər eli mamṭeli i ʕaskarayḏi hat stene aqəm u elayḏux i ʕaskarayḏux
aḥmad aġa stene afandim makraxle ak kaweġəd bayn u elayḏe ele ste ḥamšo alfo nafare maltamlele mu elayḏe
tavda da tre hawən ʕaṣro alfo rawixe
ramazano haž latle mənne kale taḥt u konayḏe mžido ʕal u yataxkayḏe rabbanano yatiwo haž me mede latle
w zbəṭṭe qarʕe du ṭuro kule lar rawixaṯṯe
ba maʕlum yo d aloho yo
ʕaṣro alfo rawixe d mḥalqat u ʕafro mar rawixe lə gmoṭe li arʕo
ḥiraḥir das səsye aš šəlfat dar rumḥe komačalṣi xd ak kukwe di šmayo məqqaṣ komačalṣi haqqa aš šəlfe dar rumḥe komačalṣi
qayimo i qyamto li emo ḥrela ʕal u čelikayḏa
fayəš hawxa afandim ramazano latle haž mənne
ṣafrayto maʕlum yo ap pirat əšmo xayifo koqaymi maqaḏḥi i nuro kənši a dkoṯanək
i lilaye qayimo d mnaḏ̣fo a dkoṯanək w mḥayḏ̣ro qaḥwa qroṭən lu aḥuno d ruḥa nafiqo l feme du kon larwal
koḥayro b qarʕe du ṭuro ga mən ḥayro
šubḥo l aloho kito ḥəzbe ʕal ak kukwe di šmayo layto ḥəzbe ʕal ar rawixe w ʕal as səsye
besim heš ġalabe yarəxto yo yusuf naʕam lə ktaymo xayifo
məqqaṣ d komabahri ak kukwe di šmayo haqqaṣ komabahri ar rumḥe di ʕaskar
hama qṭiʕi ak kazabat di lilaye w mdayšalla bu baxyo w hedika daʕiro yatiwo taḥt u konayḏe
u aḥuno heš kale damixo lo maḥəsle
ham kobəxyo w ham komaqaḏḥo i nurayḏa afandim ḥəngi d makula leba bu baxyo naqqa ʕal ḥəs du baxyayḏa u aḥuno tayəz mi šamṯo
ha lilaye ḥoṯi omər mən hawi ḥḏo d xer howe
l noše ṭrele lebax l noše məllelax xabre mən hawi
əmmo lo ašər aḥuno nošo lə ṭrele lebi lo faqaṭ aḥ ḥayayḏi w dann əšto aḥunonayḏi w d babi ste howe l qarʕux
mətyaqnat mətyaqnat aḥuno hat howat nuro w hənnək howən puš
latluxxe məǧal li ʕaskar w lu ʕesəl ʕam d aṯi latəm l rišux
omər maḥanno u qaṭmo di tfayo bayne qarʕax w d babax ya ḥoto
ma lə gminakfat ʕal babe d ruḥax
l azze tə hogawin w tə baranin lə mṭele d moḥeno ṣadri b ṣadre dab baranin
kulle mšaqʕone baqole flan behvan ann abne dann armalyoṯe ne daw walayat mamṭele
ya ḥoṯi konofanno quma d əzzino šolaḥno qarʕe d kulle maḥanno ḥṭiṯie daq qa yatumanək b qḏoli
ya ḥoṯi ḥatli qaḥwa bi nuro ḥayḏ̣ar i qaḥwayḏi
hawle ʕalofo lu səsyayḏi w sume timar w maḥese
w naqqa səm tamaša ʕal u armo d aloho mə ʕaǧobe gmakraxno b qarʕa di ʕaskar
afandim li ḥoṯo hanake səmla i qroṭənayḏe mbašela paške d ṭlawḥe mḥayḏ̣alla u səsyayḏe
mukammal afandim mḥayḏ̣alla i qroṭənayḏe u aḥunayḏa ya allah w ya xude qayəm ḥəṣle ruḥe
omər qayəm rawəx w mədle li rumḥayḏe w ṭləble ḥaylo w quwwa m aloho w ya allah w ya xude naḥət
omər naḥit lu maydan w afandim annaqqa lar rawixe marfalle ruḥayye lu maydan aṯən
baʕ ramazan yo w ḥəzbe l rawixe lə ksoyəm w mḥele l qarʕe du səsyayḏe mobele harke w madʕalle tamhone
mšaḥalle qarʕe du səsyayḏe ṭawwo w naqqa mḥelele zəngo w maftele foṯe lar rawixe
šubḥo l aloho u waxt d koḥayrat ʕal u rawixano xd u dewo d mičək bayn aʕ ʕeze kmoḥe li xaṣraṯe w komadʕər li ḥreto
šxa gomanat w fəkarat lə ksom mi ʕaskar mede
kosom u šarrayḏe hul gnayte d yawmo w me ʕaṣriye w laxalf afandim gmoḥe ʕal qarʕe du səsyayḏe w gdoʕər d oṯe lu baytayḏe
li ḥoṯo li lilaye mə səmla mḥaramla i šamṯo du lalyo ʕal ruḥa
əllah mu waxt d oṯe u aḥuno mu šar gəmḥaləq ruḥe ʕal u ataxayḏe
maʕlum yo naʕimo yo ǧehəl yo koboṭəl
gəmḥaləq ruḥe bu gawo ʕal u ataxayḏe li ḥoto mḥaramla i šamṯo du lalyo ʕal ruḥa kmičoko b ḥaṣe du aḥuno
me ʕarquwe w hul d moṭe l ṣaʕre u qaṣano košayfo ḥaṣe du aḥuno
kosaymole xd u ketono šaḏyo w kofərxo ḥaṣe du aḥuno hul ṣafro
ṣafrayto disane kšote i qaḥwayḏe w gdoxəl i qroṭənayḏe w ya allah ya xude growəx gəzze 
gəzze lu šarrayḏe afandim disane gqoṭəl mi ʕaskar
rəbwe w rəbwoṯo koqoṭəl mi ʕaskar maʕlum yo tyomo latla
hul ʕaṣriye d ḥušabo kosom u šarrayḏe w tyomo layt ʕal u šar
ramazan kodoʕər koṯe lu baytayḏe mə makuno rišayxu
bəṯr maḥ ḥamšo yawme kodoləq leba di ḥoṯo ġalabe aʕle
i ḥoṯo koqaymo komayḏo lu qalamayḏe w komaḥto kaġad ʕal barka d kətwole kaġad l ṭahər bage w zaynal bage ar rabe di riḥaye annaqqa d oṯe hawar w quwwa laf ramazano
ramazan mḥayḏ̣alle u səsyayḏe koḥor bi ḥoṯo kal kokəṯwo maktub
ha ḥoṯi omər ḥḏo d xer mə ksaymat
əmmo ya aḥuno mətyaqnat mətyaqnat ġalabe daləq lebi aʕlux w hat howat nuro w hənnək howən puš latluxxe məǧal i arʕo b ḥḏo naqla bizo ʕal qarʕux
əmmo gəmšayʕono l ṭahər bag w zaynal bage d oṯe hana w quwwa laf elux
omər ya ḥoṯo maḥanno u qaṭmo di tfayo ʕal qarʕax w d babax w ʕal ṭahər bage ste
lə gminakfat ʕal babi d ruḥax d əmmatli aš šaqole baqole di walaye d saymili naməs w flan
rabbanano alo koḏaʕno hanək b ker d mə koṯən
d maḥtat i ṭərraḥa ʕal barkayye w d mamṭat i ṣufro dak kutle daš šamborak qumayye w d mʕalən az zandubandat dəṯṯe w sayme af fake qyose mḥalqənne ʕal femayye
koḏaʕno b ker tayo koṯən waki b ker du ḥarb w du šar dak kurmanǧ lo koṯən
u waxt d hawxa məlle li ḥoṯo xəd maydat lu rawṭo w moḥat bi nḥira i gavayo qaləb maʕd diḏa w zbəṭla leba
ramazano manbahle ḥur warux omər ḥḏo ǧġaliye tane məlli l ḥoṯi aydarbo zbəṭla u maʕd diḏa mini
lo mətyaqnat gdobeno daṣṭər diḏa alo koḏaʕno bi hawa yo u qa naməs d səmli xd am maye d marfatle b ṭize du gḏono gəzze bi hawa
elo hama lə ktowanno leba d ḥoṯi
ya ḥoṯo omər kobaʕno d lo zəbṭat aʕli
ono omanno qay bayn u šar no w hawni bayn i qale wa
ya ḥoṯo i ǧġaliye d məllilax lo maṣənṭat aʕli
iḏax l ruḥax aṣəl hat hat u mede d abiʕat hat kəḏʕat
eh omər əšmo daʕər u admayḏe aʕla qayimo kṯula u maktubayḏe maḥatla bu zəlf ṣxəlla feme du zəlf
ya ṭahər bage w zaynal bage iḏayxu huyo bu məšḥo foṯayxu huyo qm u barba xaṣra me d foṯayxu ḥləqto ḥḏo dlo ḥloqo ʕalal ʕaǧala afandim i lilaye koṭəlbalxu ʕal qarʕe du ṭuro
hani adyawma šawʕo tmanyo yawme šar yo w qyamto yo ʕal qarʕe du aḥuni
žbona d xaṭər d aloho w bəṯr dəṯxu
i lilaye kṯula u maktubayḏe mkamela maḥatla bu zəlf w mqapaṭla feme du zəlf
manbahla šafəʕ šuvək manək daʕ ʕarab tamo da
naqqa di lilaye qrelale b iḏa əmmo itux šuvəko larke
ya xanəm omər mə kəbʕat mini darbi raḥuqo yo ṭray mini
əmmo itux larke kəmmallux
aṯi u zlamawo ʕam gaba
li kačke maḥatla iḏa b kəsta mofaqlale lira d dahwo əmmo ha mədlux i liraṯe u baxšəš diḏux yo i xəlʕayḏux
kəbʕono d məblat u maktubano li walaye d riḥaye d obatle l ṭahər bage w zaynal bage w zux w ayko d kəzzux izux
u šuvək ste daʕ ʕarab mədle lu maktubayḏe maḥatle b ʕebe maḥatle i lirayḏe b kəste maḥatle ǧule b feme w ya allah w ya xude tlele
i hawaṯe i kure falito bəṯre ya šuvək daʕ ʕarab əmmo klay gəzzano tavda
omər ya i hawa d aloho laybi koleno li heviayayḏux
hat gmiʕawqat +det ʕal an nawalat w ʕal ak kandale hat ġalabe gədmiʕawqat laybi koleno li heviyayḏux malizo no
omər qləʕle lu šuvək daʕ ʕarab azzeyo
maṭi li walaye d riḥaye bayn falge d yawmo w ʕaṣriye d ḥušabo be koyo qunaġ d kmo yawme wa
maṭi l tamo ayna u bayto d ṭahər bag w zaynal bage əmmi ašər hawo yo
azze l feme di odayayḏe kḥoyər ga mə kḥoyər məramərre kəzze mi oda
omər ašər ṭahər bage zaynal bage lo koḏaʕnanne m ḥḏoḏe hama mədle lu maktubaṯṯe mḥalaqle l fəlga di ḥolo
omər hano u kaġad d ṭahər bage yo w ono kal kazzi
ayna d kətyo ṭahər bage latyo ḥaḏ̣iro bu bayto u aḥunayḏe zaynal bage kale yatiwo
omər hedi lawo klay klay ḥozina mə kit bu maktubano
u šuvək daʕ ʕarab omər ya zaynal bage darbi raḥuqo yo kazzino bəṯr qray u maktubayḏux
omər lawo klay b dukṯux zaynal bage qrele u maktubayḏe
ga haylo kale me fema di lilaye hani adyawma šawʕo tmanyo yawme b lalyo w b imomo hawar w flan fərman yo ʕal qarʕa w ʕaǧala ṭləblalan kəbʕe d əzzano laf elayye
ṭahər bage latyo ḥaḏ̣iro azze l kalha homane se ḥasse balak w ʕalye lawa lu ṣaydo w lu kef
zaynal bage qrele u maktubayḏe adam ʕaqəli fhəmle mə kit ebe
ele ste maḥatle iḏe bi kəstayḏe mədlele lira d dahwo hule lu zlamawo omər lawo hano mədlux u baxšəšayḏux w obal u maktubano l kalha homane
lu šuvək maḥatle sefe b feme w ya allah w ya xude tlele
omər tlele afandim maṭi l tamo mšayele ʕal ṭahər bage maslamlele u maktubayḏe
u šuvkayḏi hay azzeyo
ṭahər bage ftəḥle u kaġadayḏe koḥoyər haylo kale me fema di nxirayto
mdaywən w ha ġalabe hawi raḥt
zaynal bage mḥayḏ̣allele tlaṯmo rawixe w rawəx azzeyo məlle ya ṭahər bage ono səmli marke ḥaraka w hat me tamo itux
zaynal bage qləʕle mhalaxle haka yawmo hake tre afandim nafəl b qarʕe du ṭuro
koḥoyər ramazano kal kaṯi salab d rawixe me tamhone omər mətyaqnat mətyaqnat haw kosamno ḥəzbe li ʕaskaraṯe diḏi
kal kazzino l qamuṯe dar rawixani ko yo ḥozina be hanək ma hanək
l aloho šqile mi emo tanək azze l qamuṯayye
ramazano mḥalaqle iḏe la šwerəbayḏe w ġalabe mzaraṭle l ruḥe w afandim səmle ruḥe b sərr ʕal i ʕaskarayo w maʕlele ḥəs diḏe
i naqqa d maʕlele ḥəs diḏe zaynal bage aḏəʕle l ramazano
ramazano mədle li čawrayḏe w maʕəlyole lašane zaynal bage
ya ramazan omər ono ʕaynux no aṯino laf elux i quwayḏux no aṯino laf elux
zaynal bage maṭi l ramazano marḥaba w marḥaba ġalabe huwwe basimuṯo b ḥḏoḏe w ġalabe aṯəlle kef l ḥḏoḏe
l ramazano məllele l zaynal bage ya zaynal bage twərxu haṣe daḥ ḥayewənani ġalabe baṭilutu ʕaǧizutu
izoxu taḥt u kon arfewu bəhən dəṯxu məṯneḥu
zaynal bage omər ya ramazano mətyaqnat mətyaqnat me tamo aṯino lu šar w lu ḥarb
lo koweliyo d əzzino taḥt u kon
haman hat ġalabe ʕaǧizat w baṭilat hani šabṯo kosaymat ḥaraka
izux annaqqa hat taw taḥt u kon w səm tamaša aʕli mə ksomno b qarʕa di ʕaskar
ramazano ʕaǧəz me zaynal bage komanbahle koḏəʕ tə šar w flan lo koṯe mine
w kosom w lə ksom stene mi nikfuṯo lo kəzze yotu taḥt u kon
ramazano mḥele ʕal qarʕe du səsyayḏe w daʕər
daʕər aṯi lu konayḏe komalla li ḥoto komər ḥoto lilaye kəmmo hay libe aḥuno
komər mətyaqnat mətyaqnat gmodno li ǧġariyayḏi gloyafna
w zaynal bage b tlaṯmo rawixe gnəḥti lu maydan
hež i ǧġarayḏi lo simoli bu fəlgo zaynal bage w a tlaṯmo rawixe gmiḥalqi +det li arʕo
čənki lo koṯən lo b ker du šar w lo b ker du rwoxo
ramazano ləfle i ǧġarayḏe w zaynal bage naḥət lu maydan
i ʕaskar d mir mḥamma komanbho li ʕaskaraṯe d zaynal bage ga mu yawmo tawən lo rawixi w lo ḥzalle rwoxo lo koṯən b ker d šar w lo mede
li ʕaskar d mir mḥamma məlla l ḥḏoḏe əmmo taxeru me qumayye əšmo
taxeru ḥatta d mičoki bu maydan ṭawwo w naqqa xd i ʕaskar ltamu l ḥeḏorayye hama bann iḏoṯe ḥnaqunne
ramazano kale taḥt u konayḏe i ǧġarayḏe b feme mqabəl d zaynal bage
mḥele tarte mizat mi ǧġarayḏe da tlaṯ zaynal bage b tlaṯmo rawixe mḥalqənne li arʕo simənne qurban d qarʕe daḥ ḥaḏ̣ire
ramazano daʕər ʕal i ḥoṯo omər lilaye əmmo ha kako omər ḥzay ḥoti be ma mə ǧarəlle
zaynal bage b tlaṯmo rawixe mḥalqənne li arʕo
baʕ mə gsaymo ramazano omər ya allah rawəx
ramazano rawəx mšaḥalle qarʕe du səsyayḏe heš kito ruḥo d zaynal bage
mšaḥalle adam ʕaqəli u səsyayḏe w naqqa marfele qarʕe du ḥaywanayḏe w ya allah mrastaqle ʕal i ʕaskar
bu heriš qamoyo mḥalaqle tlaṯmo w ḥa mənne li arʕo
ya zaynal bage aḥuno omər hano ḥayf diḏux w di ʕaskarayḏux
elo baʕ mə komanfʕo azzux
w čik bayn i ʕaskarayḏe w mdayšalle
ayna d kətyo mir mḥamma haw komaǧre d oṯele ṣadro ṣadro l ramazano
əlla xd u zlam d howe ḥarami ʕal i kačke be ma lo kəzze mahzəm i kačke
hawi annaqqa ḥarami ʕal u kon di kačke
ramazano šaḥən bayn u šarrayḏe w azze bayne fəlge du šar w gomanat lo fayəšle mu kon w šrele ḥaṣe mu konayḏe
l mir mḥamma mqadamle laf u kon ha qm i kefaṯi ha qm u syoġano ha bi xaṣraṯe malḥaqle ruḥe lu kon
malḥaqle lu kon li kačke hawxa ḥəlla kal kaṯi mir mḥamma annaqqa mə gsaymo
hama namardiye lo səmle l mir mḥamma mədle l iḏa di kačke w maḥtola qume qm u səsyo w ya allah w ya xude
mahzamle i kačke
ramazano haž latle me mede kale bayn u šarrayḏe məblole maraḥqole
mobele i kačke li kačke manbahla mətyaqnat mətyaqnat l aḥuni latle haž mini w lano mobeleli
lo mətyaqnat gdəryono hawar ʕal aḥuni balki hama šoməʕ
hul d kətwayla ḥaylo li kačke ya ramazan əmmo hawara w mo kore hawara
lano mobeleli kətlux taqa itux latlux taqa lano mobeleli
čik u ḥəs di kačke b aḏne du ramazano
hay gidi omər pise kulake mə ʕaǧobe səmli
šreli ḥaṣi mu kon w lawo mahzamle ḥoṯi
mḥele ʕal qarʕe du səsyayḏe madʕalle m bayn i ʕaskar
aṯi lu maydan lə fhəmle u ḥəs diḏa m ayko aṯi lo mi xaṣraṯe d kfarze lo mi xaṣraṯe d astəl
ramazano qrele li ḥoṯo ya ḥoṯi lilaye omər kobaʕno d lo zəbṭat lu quṣur
elo naqqa ḥreto aʕli ḥəs diḏax d fohamno m ayko da aṯi ḥəs diḏax
nafəl naqqa ḥreto qiren bi kačke aḏəʕ d mu darbo d astəl aṯi ḥəs di kačke
ramazano namardiye lo səmle mobele u səsyayḏe lu maydan w hawxa ṭawwo mšaḥalle mobele w mamṭele w naqqa mrastaqle qarʕe ʕal i ʕaskarayḏe
baš šubḥe d aloho xəd moḥat skino b farḥo mede hawxa hawyo i ʕaskar tarte šəqqat me qume
w lu zlamano mḥele bayn i ʕaskarayḏe mḥele gdomanno saʕaye gdəmmat saʕa w fəlga hul d maxlaṣle i ʕaskarayḏe
koḥor mḥele u duraben qum ʕayne koḥor ga mə kḥoyər
haylo qunaġ d saʕaye haka tarte saʕat ste komhazmole w kazze
baʕ maʕlum yo tre ne rawixe ʕal u səsyo w ramazano ḥa tane yo ʕal diḏe
hul d mir mḥamma kəmḥaləq qabze ramazano kəmḥaləq ḥamməš w ʕəsri
mqarawlele xəd marke w li waṭaṯe d astəl
l mir mḥamma hawxa ḥəlle bəṯre ruḥe kal kəzze trab me ramazano kal kaṯile
komoḥe baz zəngowat lu səsyayḏe dah yade dah yade baʕ dah yade haw komhalxo
koqoləʕ w lə kqoləʕ ramazano maʕəqle aʕle
komanbəh mqarawlele aydarbo som
ramazano koqoləʕ axər mqadamlele xəd marke lu xanano u taḥtoyo
w u mafar d hawile l mir mḥamma omər mətayqnat mətyaqnat haw komaxlaṣno
hama mədle l druʕa di kačke hul d kətwayle ḥaylo məḥyole bi arʕo
w naqqa mḥele ʕal u səsyayḏe w mahzamle
ramazano maṭi li ḥoṯo omər mətayqnat lə ktolena l ḥoṯi elo kal kazzino maṯnaḥno lebi ʕal hawo
azzele li ḥoṯo qrelale əmmo aḥuno itux itux mobeli l feme du kon taḥt u kon w ṭro fayšo tawo bi ḥarayto
omər ramazano daʕər ʕal i ḥoṯo mədle l iḏa di ḥoṯo w maḥtole qum ruḥe w qləʕle
qləʕle daʕər ʕal i ʕaskarayḏe maṭi li ʕaskar i ʕaskar komanbho kala i ḥoṯo qume
haw kəzza iḏe əzza əṯyo d basimo som u šarrayḏe
li ʕaskar hula qir l ḥḏoḏe gidi əmmi ltamulle be ma lə kmoḥinale ḏ̣arbo
elo dukṯe ʕəqto yo iḏe lo kəzza əṯyo d soyəm basimo u šarrayḏe
li ʕaskar qrela l ḥḏoḏe w latimi aʕle
ramazano mḥartəf qḥir ġalabe mdaywən kəmzarəṭ b ruḥe de de de de b ḥale xarab fəlte fəlte hul d maxlaṣle ruḥe mal lappataṯṯe
maxlaṣler ruḥe maṭi taḥt u konayḏe mədle l iḏa di ḥoṯo hedika maḥtole ʕal u došakayḏe w ḥaram lə štele lo maye w lo ǧġara w daʕər ʕal i ʕaskarayḏe
hul d gani u yawmo kosom u šarrayḏe
hiye hay tamo kosom u šarrayḏe ṭahər bage me kalha homane ġalabe komaqlaq kobəʕ d əzzeyo laf zaynal bage w laf ramazano
ayna d kətyo u nisal du baytawo ʕalye lawa w ḥasse balak kəmmənne ʕalye lawa u ʕammo d ḥasse balak yo
hul d kətyo u nisal du baytawo kalyo lo kowe b ḥḏo naqla d u ḏ̣ayfaṯṯe d əzzeyo l šar l ḥarb mede
ʕalye lawa qrelele l ṭahər bage omər ṭahər bage omər libe omər qay komalqat ġalabe
hulele u maktub b iḏe omər hə mədlux u maktub qriye eh omər mə hawi aloho omər mšayʕono du naṣib wa
me zawno lə ḥzewaylan šarrat b ʕaynayna səmwaylan i beriye du šar
l aloho mšadalle u naṣibayḏan hul d kətyo nisalayḏan kliṯo
omər lo kowe d əzze u ḏ̣ayfayḏan laš šarrat itaw lawo omər yatu hiye
ḥasse balak u brazi d ʕalye lawa yo naʕəmko hawxa šwaʕ tmone əšne yo azzele bayn an naʕime koməštaʕe bak kaʕbe
kuro omər qrawulle lu braziyayḏi d oṯe aṯi u braziyayḏi qrallalle ḥasse omər ha əmmi ʕammux koqorelux itux xayifo mədle lak kaʕayḏe maḥtile b ʕebe aṯi lu darizan du ʕammo
səmlele li arʕo tamana maḥatle iḏe ʕal ḥḏoḏe ha ʕammo omər ḥḏo d xer maḥrawno i arʕo maʕmanno i arʕo
ya brazi omər daʔiman kobaʕno d i arʕo d huyo ʕamərto elo aloho mšayʕono du naṣib yo brazi
hani dukṯe d ʕəsri ḥamməš w ʕəsri əšne lə ḥzewaylan mede b ʕaynayna
adyawma l aloho kəmšadalle u naṣibayḏan brazi
kočik ḥarb b qarʕe du ṭuro afandim səm kar diḏux w ya allah izux
omər ʕal ʕayni ʕammo de ʕammo kal kazzino li ṭawle das səsye mnaqeni i səsyo w somno kar diḏi w yalla omər izux
ḥasse balak aṯi li ṭawle das səsye kətle xanaq d maṯe səsye zəd
u səsyo d ḥasse balak maḥət iḏe ʕal ḥaṣe w ṭowe ḥaṣe taḥte iḏoṯe hawo mčaragle
m bayn am maṯe afandim mnaqelele ǧwani d tarte əšne maḥatle iḏe ʕal ḥaṣe du ḥaywanano
lu ḥaywanano maʕlele ḥaṣe taḥte iḏoṯe
omər mərč w nšəqle bayn ʕayne du ḥaywanano mədlele w grəšle mi ṭawle mofaqle
mofaqle mi ṭawle mamṭele w afandim moṣalle u səsyayḏe w ġalabe ḥəṣle mtakazle w maḥatle u sayfayḏe b qḏole w mədle li rumḥayḏe hizole w rawəx ḥaḏ̣ər su ʕammo
ʕammo omər ha brazi omər ʕammo kazzino b xaṭər diḏux omər ya brazi aloho howe aʕmux izux elo ḥur mede gdomannux
omər lu ʕammo məlle rwax rawəx u ʕammo omər brazi omər hay libe ʕammo
omər brazi izux hul tloṯo yawme lo koṯeno laf elux bəṯr m tloṯo yawme gdoṯeno
ahd nofəl ʕal i ruḥayḏi d šomaʕno ḥəs d rawixo ʕal qarʕe du ṭurawo bəṯr me d aṯino gšomaṭno qarʕux omər ʕal ʕayni ʕammo
omər ḥasse balak rawəx azzzeyo mḥele b qarʕe du ṭuro aṯi
l ramazano ḥəlle diqo ʕayne ʕal ḥasse balak ak kazabat d lebe d ramazano qṭiʕi me ḥasse balak
omər mətyaqnat mətyaqnat me bav w ǧəd diḏe omər hano rawixo yo w koṯe b ker du šar w kotole iḏo
de gmarfeno femo mi ʕaskaraṯe w gəzzino l qamuṯe du rawixano
maftele foṯe laf ḥasse balak w azzeyo
de maʕlum yo ramazano lə gḏaʕle w ramazano mdayšalle baz zarṭat w azze laf ḥasse balak
ḥasse balak komanbəh l ramazano tə gomanat lə ksoyəm me ḥasse balak w ḥasse qḥir ġalabe mḥartəf w hama aṯile l ramazano d oxele b ḥḏo naqla
mdayšalle baz zərṭat l ramazano omər ono ramazano no
me d ḥasse balak šaməʕ ḥəs diḏe məlle ono ramazano no l ḥasse mʕalele i rəmḥayḏe
ya ramazano omər aṯino laf elux
omər maṭən l ḥḏoḏe huwwe ġalabe marḥabayiye l ḥḏoḏe w ġalabe rḥəmme ḥḏoḏe maṭən a tre s ḥḏoḏe mədde l iḏe d ḥḏoḏe hule b xer hatine ele
l ḥasse balak omər aḥuno me zawno baṭilat w ʕaǧizat ku šarrano izux šqal i straḥayḏux dʕar taḥt u konayḏux
annaqqa maṭi l aloho w bəṯr eli
ya ḥasse omər me raḥuqo koṯat w maʕǧazlux u səsyawo baṭilat izux itaw taḥt u kon arfi bəhən diḏux hul d məṯnoḥat w bəṯr itux
omər lo kowe i tambihat d ʕammi aʕli yo lo kowe d əzzi yotawno omər ramazano daʕər aṯi
ramazano yatu ḥasse balak čik bu šarrayḏe
baʕ aloho mhawən ʕal qarʕe tawo d l aṯi mu baytayḏe
hul d ramazano koqoṭəl ḥa ḥasse balak kəmḥaləq ḥamšo w ʕəsri li arʕo
kəmmat ya rabbi hamma nuro yo w čik bayn i ʕaskaraṯe
e ba tyomo latla li ʕaskar ʕaṣro alfo rawixe ema kotaymi
kamili a tloṯo yawmayḏe lo matəmle i ʕaskarayḏe
ʕalye lawa qayəm mu baytayḏe w ya allah w ya xude səmle ḥaraka ṭahər bage ste mḥele bəṯre w bəṯre hiye ste aʕme
ʕalye lawa qləʕle zlam xašuno yo ʕumre azze l šawʕi tmoni əšne
w zlam ḥlimo xašuno yaquro yo w rawəx ʕal u səsyayḏe ḥaṣe du səsyo ṣiṭo arbaʕ ṣawʕoṯe naḥiti taḥte
w mədle li rumḥayḏe w lu sayfayḏe w ya allah w ya xude mhalaxle
mhalaxle axər əšmo ġalabe nafəl b qarʕe du ṭuro
koḥoyər manbəh haylo ga heš kit rawixe w heš koṯe ḥəs du šar w heš axər ʕamo ġalabe kit
omər ḥasse du brazi azze laf ele
ya ʕammo omər ġalabe b xer aṯət ʕal ʕayni w d babi aṯət
omər ya brazi raḥəq me foṯayxu aloho d lo ṭorelux w misaktat me lqul ʕayni
an noše əmmiwayli əmmiwa warwənda hat omarwayno qayyo kəmmutu
mtaxar me foṯi elo d mḥalaqno iḏi lu sayfo gədmḥalaqne l qarʕux gəmḥalaqno qarʕux l tamhone
yatumo pis ma mə məllilux lo məlli bəṯr m tloṯo yawme gdoṯeno əlla d lo folət zurəḥ mənayye
ya ʕammo omər kosomno bi heviye m aloho w bəṯr minux əzən latwayli minux ono omanno kətyo səmlux elux ste i beriye du šar
ya ʕammo twəllux ḥaṣe du ḥaywanano izux taw taḥt u kon w anbah annaqqa laʕ ʕišat d aloho be ma mə ksamno b qarʕayye
yatumo pis omər taxar me lqul ʕayni
i nuro i nuro daq qurme yo
maṭi l aloho w bəṯr lu ǧanayḏi hat mə yatumo hat taxar me qumi anbah mə ksomno b qarʕa di ʕaskar
hamma froxo gforaxnanne
u brazi omər hat taxar u ʕammo omər hat taxar
u ʕammo u brazi a tre čiki b qḏole d ḥḏoḏe lo lawo mtaxalle w lo lawo mtaxalle la tre mḥalle b ḥḏoḏe
la tre mḥalle b ḥḏoḏe maʕazər allah xəd qoləb tre ṭurone ʕal ḥḏoḏe raqaraq das sayfaṯṯə kokole bi šmayo w i ʕaskar d mir mḥamma hawxa kalyo w komaṣiṯo aʕlayye w nošo laybe forašše m ḥḏoḏe
ramazano me taḥt u kon ḥəlle kal ko u ʕammo u brazi a tre qayiṯi b ḥḏoḏe
hama rawəx w azze laf elayye
azze laf elayye d forašše m ḥḏoḏe qunaġ d sedo daq qanyone ste laybe mqadamme daʕər aṯi lu bayto
daʕər qrele li ḥoṯo omər lilaye əmmo ha aḥuno omər ya ḥoṯi mətyaqnat mətyaqnat i arʕo kula lətmo ʕal qarʕayye noše laybe naqqa ḥreto forašše m ḥḏoḏe
bas d əzzax hat bi tane balki fəršatte m ḥḏoḏe hawxa noše laybe forašše
le mətyaqnat u waxt d əzzax ayna d kətyo ʕalye lawa i kelike d ḥor w ḥozelax zlam namusli yo rabo yo komobəl bir di arʕo gmaḥət qarʕe qume lə kḥor ebax
w ayna d kətyo ḥasse balak zlam ǧehəl yo ʕaqəl fərren yo d midoqo ʕayne aʕlax yagǧar gmidaywən w gmiḥartəf
hama izax məd li dəsmalayḏax w ḥaleqa baynoṯayye balki əšmo mtaxri m ḥḏoḏe
ya aḥuno annaqqa i lilaye ʕal mə kokərxo ʕal kaġad mparṭo kokərxo čik mazbaṭaye b iḏa ham u nxiroyo tamo w ham ḥasse balak tamo w ham ʕalye lawa tamo
azza ftəḥla u sabaṭ diḏa lwəšlala badle d ǧule hawxa mənasəb ġalabe qimatli
səmla ruḥa šorba naxwaša kəmmat ya rabbi reḥe du tumo qunaġ d tloṯo sede kofor mina
w mxalxela ruḥa li xaṣraṯe w laṯe afandim mhalaxla laf elayye
i kelike d mhalaxla laf elayye l ḥasse balak hawxa ḥəlle taḥte ʕayne diqo ʕayne ʕal ʕayna di lilaye
aloho d maḥru bayte d babe d ḥasse balak yagǧar mdaywən
mʕalele ṣiṭo w arbaʕ ṣawʕoṯe ruḥe me ʕal ḥaṣe du səsyo w hama fatəl l ḥeḏor u ʕammo xd i ġazula
kibe qoṭəl u ʕammo hama iḏe lə kkərxi
lu ʕammo i naqqa d hawxa ḥəlle diqo ʕayne ʕal i kačke maḥatle qarʕe qume lo ḥəlle
omər ḥasse lawo klay b dukṯux ḥasse kali b dukṯe
li kačke mədla li dəsmalayḏa w mḥalqola baynoṯayye
i kačke hay daʕiro aṯyo lu bayto
ʕalye lawa mbele bir di ġira omər lawo klay b dukṯux ḥasse balak kali u ʕammo kali tamhone hiye kali harke
omər ḥasse omər libe ʕammo omər lo lo kəzzux taḥt u kon omər mətayqnat lo kəzzi omər ava lo kuyo eli d ono stene əzzino
de lawo madam kəzzux aloho rabo yo ono rabo no gmičəkno bi xaṣra di yammuniye w hat naʕimo hat mičək bi xaṣra di čappiye
ahd nofəl aʕli d ḥa foyət qumi da xoləṣ qumi da šlaḥ qarʕi m darbe w d xoləṣ ḥa qumux da gšolaḥno qarʕux m darbe omər ʕal ʕayni
omər mḥalle lu ʕammo w lu brazi la tre bu šarraṯṯe
ya aḥuno mḥalle bi šarraṯṯe w maʕlum yom annaqqa ʕalye lawa yo hul d ḥasse koqoṭəl ḥa ʕalye lawa kqoṭəl štaḥṣar w nafili bayn i ʕaskaraṯṯe
čik u yawmo bayn l ʕaṣriye d ḥušabo l falge d yawmo mkamalle i ʕaskaraṯṯe fašše qadar mo ḥappoṯe mənne
šməṭṭe aš šarwolaṯṯe malifənne ʕal qarʕayye əmmi aḥna sofiye daṭ ṭaye na
ʕalye lawa omər sofitiye lə gmanfəʕ harke ayna d kətyo sofi omər bu bayto d ruḥe yo
kinez mənne lo marfat lawo
faliti baynoṯayye afandim mkamalle i ʕaskaraṯṯe kula qṭilalle faš u babo d ramazano w ann əšto aḥunonayḏe w mir mḥamma aš šawʕo tman yo
hani zbiṭənne bann idoṯo simənne esir
mamṭənne masəlmənne l ramazano əmmi lawo annaqqa koqəṭlatte hat kəḏʕat w komarfatte hat kəḏʕat
omər mamṭawunne šuġli yo
ramazano namardiye lo səmle hedika mədle l iḏe du babo w maḥatle ʕal i sqafto du tarʕo twəlle naqqa raġle šməṭle naqqa druʕe mofaqle naqqa ʕayne
axər hule sayasa hawxa b qarʕe du babo kul tre yətwi maḥkən
mḥalaqle u sayfo l qarʕe šləḥle qarʕe
qṭile ann əšto aḥunonayḏe stene w qṭile mir mḥamma ste fayəš ramazano w ṭahər bage w ʕalye lawa w ḥasse balak
ḥasse balak w ʕalye lawa ṭləbbe xaṭər maḥ ḥaḏ̣ar hənnək hay aṯən lu bayto
fayəš ramazano w ṭahər bage tane yatiwe
fayiši haka šabṯo hak ʕaṣro yawme taḥt u kon d ramazano se ramazano
ṭahər bage komər aydarbo somno annaqqa d qomno d madno l iḏa di ḥoṯo mobanna me side kofoš dlo bəndar w ṭorena harke stene lo kuyo
koqom ṭahər bage komalle l ramazano komər de krax bayn u el w bayn i ʕašərto
mnaqaylux ḥḏo me lebux aʕǧablux ḥḏo d mamṭenuxyo w bəṯr gmobanno ḥoṯux
ramazano kokorəx axər kəmnaqele ḥḏo me lebe kəmṭeleyo w kobe i ḥoṯo l ṭahər bage koṯe lu mamlakayḏe
w tə žmira saġ 
omər lalyo mal lalye d aloho naqər ʕarše du ʕmiro daǧ ǧənnat
omər tabata haw aṯile me qum ʕarše w ġalabe kayule me qum ʕarše w lo rakəd me qum ʕarše
omər qayəm qrele la greʕayḏe laḥ ḥafritinayḏe məlle gali ḥafritin be ma adlalyo lo kəmmutli masale d ṭoʕeno u kewo d ʕarši
omər latimi aḥ ḥafritinayḏe l ḥeḏore ḥa marke w ḥa marke afandim latəmle ġalabe ya u ʕmirayḏan mən maḥkinalux
omər hamma mi arʕo aḥkewulli be ma lə kṭoʕeno ʕarši
omər lu ḥa mənne mqadamle məlle ya u ʕmirayḏi kito ḥḏo bi walaye d gziro kəmmila sətya zin i barṯo d mir šaraf yo i ḥoṯo d mir zaydin yo i dotmame d qara taždin yo
kəmmat ya rabbe mə hama nuwayre yo ġalabe šafərto yo ġalabe mbasmole b lebe du ḥakəm
u ḥreno mqadamle omər ya u ʕmirayḏi kito ḥa kəmmile mamme ala kəmmat ya rabbi xudewo ṣləḥlux i bəḥto mofaqlux m gawa di bəḥto
xort ḥreno šafər mine alyaq mine haw kowe towe
omər a tre ḥafritin čiki bi qərəke d ḥḏoḏe hawo omər diḏi šafərto yo hawo omər diḏi šafiro yo
u ʕmiro omər hayde lo saymutu qarabaləġ qumu mudu l ḥmərto d šamṯo ḥetla b kisayxu w izoxu afandim hawo ṭr əzze l gziro w hawo ṭr əzze l mamme ala
amṭawunne tavda u ataxaṯṯe u taxtaṯṯe tavda amṭawunne larke lu məǧləsano
lu ḥa mənne tlele ruḥe azze li walaye d gziro čik taḥt u taxt di kačke maḥatle i ḥmərto di šamṯo b aḏna w b ḥḏo naqla u taxtayḏa u ataxayḏa w žahr w zuqqumayḏa kule b naqqa mədde w ya allah amṭele lu diwan du mir
u ḥreno d azzeyo lu kuruk hawo ste ʕaynan bu məqamawo hawo ste mədle lu ataxayḏe afandim lu mede d kətwayle w ṭʕəlle mamṭele maḥatle bu darizan du mirayḏe
heš kala i ḥmərto di šamṯo b aḏnayye w qayəm u ʕmiraṯṯe mədle li dəsmale me ʕal foṯayye w maglile kanne hənne damixe
fayəš mdamro u ʕmirano mi ḥyartaṯṯe laybe d omər ya haṯi šafər mano yo ya hano šafər maṯi yo a tre ḥəngi d kənne haqqa layəq w haqqa šafire
lu ʕmiro ḥəlle appe hul d ʕaǧəz mənne
e annaqqa ya ʕmirayḏan mə saymina appe
omər mudunne disa ṭruyo i ḥmərtaṯṯe b aḏnayye w mbalne ḥetənne bu diwan d mamme ala bu šarṭawo mičeku taḥt u ataxaṯṯe disa taḥt u taxtaṯṯe w ofequ i ḥmərto di šamṯo m aḏnayye w ṣaneṭu aʕlayye ḥzawu mə gdəmmi
omər məblənne lu diwan d mamme ala w mofaqqe i ḥmərto di šamṯo m aḏnayye w a tre čiki taḥt at taxtataṯṯe aḥ ḥafritinani w tlalle ruḥayye
ayna d kətwa i kačke maḥəsla koḥayro ga mən ḥayro kale taxt d zlam b rax diḏa
hamma i kačke mdaywno lawġul hano mə šuġlo rabo yo w hano man yo d aṯi ʕam gabi
koḥayro bi odayayḏa ʕaynan i odayayḏa w ʕaynan u taxtayḏa w kullul ašyah diḏa
u kuruko koḥoyər kala kačke b rax diḏe kačke haqqa šafərto w layəq mede ʕaǧab azze i məḥəbbatayḏe l riša
mamme ala koḥor bu diwanayḏe ʕaynan i odayḏe yo u taxtayḏe w u məǧləsayḏe yo kəmnaṭər kokole
i kačke kəmdayšno bu qarabaləġ
aydarbo d howe ʕaql da zlamat əšmo qwetər m dap pirat yo mamme ala komalla ya ḥurma naṭar klay
hano d howe u ʕišano maǧ ǧənnat yo
ġalabe qarabaləġ lo saymat kətyo kətlax xodume kətlax ǧeriyat qum iḏax qray laǧ ǧeriyatayḏax ḥzi hakka aṯən aǧ ǧeriyatayḏax w eli qreli a greʕayḏi l aṯən d əḏʕat ḥaša eli səmli beʔadabiye aṯino ʕam gabax
w d ono qoreno l diḏi w hat qorat l diḏax diḏax d l oṯən w diḏi d oṯən d əḏʕat hat aṯət gabi
e əmmo ašər haṯi šariʕa yo
mamme ala omər ḥurma ono qoreno l diḏi aw hat gqorat l diḏax
əmmo ašər ono gqəryono
e omər qri laǧ ǧeriyatayḏax
li xanəm qrela laǧ ǧeriyatayḏa
əmmo ḥalime lo maḥwela faṭime lo maḥwela madina noše lo maḥwele
annaqqa əmmo e əmmo ašər ba l noše m diḏi lo maḥwele hat qray l diḏux
hiye qayəm qrele lu greʕayḏe omər kalaš omər buyurun afandim omər klay b dukṯux lawo ya ḥurma omər ono aṯino aw la hat aṯət
ya flan kas əmmo mətyaqnat kowe d ono əṯyono
e omər naisa itaw ġamo layt
omər yatiwi disa ʕal u taxtaṯṯe kul ḥa w ḥaqqaṣ aṯəlle kef l ḥḏoḏe w haqqaṣ rḥəmme ḥḏoḏe mede ʕaǧab
w ǧġilənne fṣiḥi ʕam ḥḏoḏe hul d hawən ʕaǧəz
bəṯr me d hawən ʕaǧəz li səttiye əmmo mammo omər mən yo ḥurma əmmo ašər ʕaǧizina gdəmxina elo hulan soz ʕam ḥḏoḏe d bi saġityaḏan d saymina ḥḏoḏe
w d howe u ʕišano maǧ ǧənnat hama šawṭo dəmxina w mətloyina me qum ʕayne d ḥḏoḏe
mədlux i ʕisaqtayḏi ḥet b ṣawʕux i kelike d miṣakrono +det me lqul ʕaynux kit l əṯyono l bolux d midoqo ʕaynux ʕal i ʕisaqtayḏi gdəṯyono l bolux w gəmḥalqat bəṯri e omər ašər haṯe kayəsto yo
li kačke hula i ʕisaqṯayḏa l mamme ala maḥtole b ṣawʕe w huwwe soz kamilo ʕam ḥḏoḏe
i kačke əmmo hama briṯo yo d miṣakrono me lqul ʕaynux w mḥalqat bəṯri
əlla alḥaq ruḥux lam maye rabe w maye w maye arfi ruḥux gdoṯat li walaye d gziro
aṯət hawxa w l aṯət ste hat kəḏʕat omər ṭawwo yo
omər qam sawiʕi mi ǧġaliye d ḥḏoḏe w huwwe soz ʕam ḥḏoḏe w maḥatte iḏayye taḥte qarʕe d ḥḏoḏe m ṣadrayye w laltaḥ maḥatte parda w me ṣadrayye w lalʕal zliqi +det b ḥḏoḏe
w maḥatte iḏayye taḥte qarʕe d ḥḏoḏe w damixi
bəṯr me d ṭawiʕi disa nafiqi aǧ ǧənnataṯṯe maḥatte i ḥmərto di šamṯo bi aḏna di kačke w ya allah w ya xude mədde lu ataxayḏa amṭyalle li walaye d gziro maḥtalle ʕaynan bi odayayḏa
mofaqqe i ḥmərto m aḏna w daʕiri aǧ ǧənnat aṯən lu baytaṯṯe w hənne fayiši b dukṯayye
ṣafrayto komaḥiso i kačke kəmḥalqo iḏa li xaṣraṯe kəmmo raq w koqayṯo bi arʕo mammo mammo lə gmaḥwe
mamme ala komaḥəs kəmḥaləq iḏe li kačke səttiye aloho obe lo səttiye w lo mede
i səttiye qayimo axila ruḥa lə kḥəzyo mamme ala w mamme ala qayəm lə kḥoze i səttiye aloho mhawən čik nuro ba hnavataṯṯe
mamme ala qayəm u greʕayḏe aṯi ʕam gabe mlele i məssinayḏe maye
hiwole b iḏe azzeyo l larwal mašəġle ruḥe w aṯi maḥatle i səǧǧadayḏe yo be mən yo d mṣale
mṣalele i ṣluṯayḏe w mkamele i ṣluṯayḏe w fayəš yatiwo maḥatle qarʕe qume
u greʕayḏe komər ya rabbi ya malava
hani b kmo əšne aqdam kali su zlamano w yawmo məṭṭala lo səmle w yawmo lə ḥzin adyawma komanbahne latyo kef w xd u ġbinoyo
hama ko yo gəmšayanne bə mən ḥawal diḏe yo
omər maḥatle iḏe ʕal ḥḏoḏe səmlele li arʕo tamana lu aġayḏe ya mamme ala ḥḏo d xer adyawma amalli u mərad diḏux mən yo
omər ya flan kas mətayqnat ḥal w masale diḏi haṯe paṯe yo
bramšəl hul iḏe d qedamto b kef wayno w sətya zin ʕam gabi wa
w əšmo daməxno ṭawəʕno adṣafro maḥəsli koḥorno lo səttiye w lo mede
mətyaqnat hawyo karbe čiko ʕal lebi
lo koḏaʕno m briṯo d aloho ayko da azzayo w i walaye d gziro ayko kofayšo əllah hayo čiko ʕal lebi
e baʕ omər ono aydarbo samno
fayəš mamme ala hawxa yawmo tre tloṯo ʕəsri yarḥo ġalabe twir manaʕle +det ġalabe
lu greʕo hule xabro lu babo ya ala omər u abrayḏux ġalabe twir w komikarəb itux šayal aʕle
me taxturin me ḥakime me darmone me flan be ma lo kəmqafatle lu abrayḏux ya adyawma əzze ya ramḥəl əzzeyo
aṯi ʕam gab u arbo ha lawo mən ḥawal diḏux yo ya babo omər ḥal w masale haṯi paṯi yo
sətya zin kəmṭatliyo amṭiya lo kəmṭatliyo hat lo kowatli babo ono lo kowenux abro
ya abri sətya zin omər ayko yo omər bi walaye d gziro lawo omər haqqaṣ hawino rabo omər əšme d gziro bota omər lo šaməʕno layt ǧzire omər layt
omər yabo lo kowe d lowe kalayo ʕal i ʕisaqṯo kala b iḏi i walaye d gziro əmkaniye latla omər kit gziro
omər qayəm u babo karəx nafəq bayn i walaye mšayele mar rabe w man naʕime mara d noše obele saloġ d gizro d əmmi hama kit gziro stene noše lo ḥəzyole lo šaməʕla
daʕər aṯi omər babi alo lo ḥəzyoli
nošo lulei saloġ diḏa lo komər hama kito lo raḥuqto w lo qaruto
omər yabo kito krax bi arʕo izux
omər u babo qayəm rawəx mlele i xurčkayḏe axər xarǧiye w mḥele ʕal u darbo nafəl b briṯo
omər azzeyo karəxle šawʕo tmanyo yawme kamile b briṯo
azze yawmo l xan xd u xan d məḏyaḏ
maḥatle bu xan hawyo i saʕa ḥḏo haka tarte bu lalyo ḥəlle kal kaṯi bazərgan me lu gabo
omər hawo ste yatu bu xan w annaqqa čikənne bi ǧġaliye di arʕo ma m ayko koṯat l ayko gəzzux ya bašbazərgan
omər mətayqnat ono koṯeno mi walaye d gziro
lo kowe omər bele mi walaye d gziro koṯat omər e gziro kito omər e kito
e omər hay hay ʕomər mo kore baytux hani dukṯe d yarḥo haka tre yarḥe ono kokoraxno ʕal i walaye d gziro w l noše lo məlleliyo kit lo qaruto w lo raḥuqto uʕdo kəmmatli m gziro koṯeno šrolo yo kito
omər ašər aṯməl u čaxano b gziro wayno e omər ʕomər baytux ṭowo yo
u merək daʕər daʕər aṯi su abro ha yabo mə səmlux omər babi ašər kito e omər lo məllilux kito
omər lawo kito hama noše lə gḏaʕ qaruto raḥuqto nošo lə gḏaʕ ayko yo ha minux w ha me ruḥux annaqqa e omər kayiso
qayəm lu babo mə səmle maltamlele arbʕi greʕe w amṭile su abro w maḥatle ḥṭiṯe b qḏole dann arbʕi greʕani
omər gəzzoxu ʕam u abrayḏi kul yawmo mənxu omər ḥa dʕaru
adyawma ḥa w ramḥəl ḥa w luməḥreno ḥa hul d kəmli ann arbʕi yawmaṯxu
me d kamili ann arbʕi yawmaṯxu ḥa šaxṣ ṭro lo foyəš aʕme əlla hiye l ruḥe
iḏa zayəʕ w daləq lebe ʕal ruḥe daʕər lu bayto ṭowo lo daʕər lu bayto ḥṭiṯo b qḏole ayko da kəzze ṭr əzze
omər lu abro mlele i xurčkayḏe mu kalla mu mal di arʕo mu maṣrafayḏe w rawəx ʕal u səsyayḏe mḥele a greʕayḏe bəṯre ruḥe w ya allah mhalaxle
omər mhalaxle afandim adyawma daʕər ḥa m bəṯre ramḥəl daʕər ḥa m bəṯre mə makuno rišayxu kamili ann arbʕi yawmwayḏe daʕiri ann arbʕi greʕe m bəṯre fayəš hiye lḥuḏe
omər ahd nofəl ʕal i ruḥayḏi yan ṭayre mede gdoxəl u baṣrayḏi bač čolat w ya lo koweli d doʕarno ya gmalḥaqno ruḥi l sətya zin
omər mhalaxle qadar ḥreno bat tawfiqat d aloho qaṯ riše bam maye rabe
omər maṭi lam maye rabe afandim čike rwiḥ lebe
məlle de annaqqa məllalli maye maye gmarfeno ruḥi lo kowe d marfeno am mayani hul li walaye d gziro
omər mhalaxle afandim qadar kamilo haka šabṯo haka ʕaṣro yawme mhalaxle
omər tayimo i xarǧaləġayḏe w mede lo fayəš aʕme əllah zoyəd m qaṣyo d laḥmo peva lo fayəš bi xurčkayḏe
yatu maṣəṯle b ruḥe omər annaqqa tayimo i xarǧiyayḏi w annaqqa gmoyaṯno b ṭurone w lo koḏaʕno l noše w lo noše koweli moro w yatu b falge du darbo
yawmo xd adyawma hawi məž hawxa ʕətma w maṭən aʕ ʕaywe li arʕo ha uʕdo maṭro ha gavke ḥreto oṯe ḥarṣapṯo w hiye čik bu xuloq d ruḥe
lo kəmmat kal komaṭi qum gziro fayišo xud marke hul l astəl de u zlam nuxroyo samyo yo
kale zlam daworo tamo aṯi l falge du darbo u sarsedayḏe b falge du darbo yo
ḥaylux alo daworo omər towat saġ alo madəmlux ya flan kas omər m ayko hat daworo omər ašər mi walaye d gziro no me gziro omər e gziro ayko yo
ha ḥaru dyar omər kala maṭətla lo kowe omər bele fayəš omər čarik
hay hay omər ʕomər bayte d aloho
axile u fako du laḥmayḏe tamo matəmle u laḥmayḏe rawəx ʕal u səsyayḏe
baš šubhe d aloho mṣaḥela briṯo bahiro ġalabe basəm
qləʕle ḥzele i walaye
me d ḥzele i walaye nafəl mqabəl di walaye qarula xəd marke w lu xanano taḥtoyo
li zine di barṯo d bakko w l sətya zin di xatunayḏa kal komamṭalle i šuqaṯṯe w aṯən l fema di ʕayno di qṣara
aṯən li qṣara i naqqa li barṯo d bakko maḥatla ʕayno aʕle
ġalabe mʕaǧabla u rawixano čik leba bu rawixano haṯi i ǧeriye yo
li xatunayḏa i naqqa d ḥəlla ḥzela u rawixano aḏiʕo l mamme ala b rawixuṯo aḏiʕole
əmmo mətyaqnat hiye yo kal kaṯi mnakfo mine maftela ḥaṣa laf ele
i barṯo d bakko əmmo baḥ ḥaye d aloho koyəmyono gəmǧarbono u rawixano
kfərsono ṯawbo d šuqo ʕal falga di ǧaʕda du darbo
haka d u rawixano howe ǧwamer w howe abre du babo hawxa lə gdoš ʕal i šuqayḏan gmoḥe ʕal qarʕe du səsyayaḏe w gborəm
w haka d howe ḥaša ṭolaz w howe sarsari gmoḥe ʕal falga di šuqayḏan w gšofəʕ
mədla lu ṯawbo di šuqo w azza frəsla
i xatunayḏa i səttiye əmmo ǧeriye gqayṣono qarʕax hat mə daʕw ksaymat mann abne du ʕamo
koməskat ad darbone ste lə kṭorat xoləṣ u ʕamo
əmmo ya i xatunayḏi ma hat mə daʕw ksaymat aʕli
mə ḥarulax mini ono ksaymalli kef
lo maṣəṯla ʕal i xatunayḏa azza frəsla u ṯawbo di šuqo b falga di ǧaʕda
l mamme ala me ruḥqe manbahle kofrəsla u ṯawbo di šuqo
omər mətayqnat lo koweli d moḥeno ʕal i šuqaṯṯe hama gmoḥeno l qarʕe du səsyayḏi w gboramno ʕal i šuqo
i naqqa d maṭi ʕam gab i šuqo mḥele rawṭo l qarʕe du səsyayḏe w barəm ʕal qarʕa di šuqo da
i zine di barṯo d bakko əmmo hay qarʕi howe mo kore greʕe du qarʕawo
d mayṯat li arʕo hat w d fayšat eli hat haw kowe d marfallux
mammo aṯi mqabəl di ʕayno
i səttiye di nxiraytayḏe mnakfo mine maftela ḥaṣa laf ele w kalyo tamo
mammo omər mətayqnat gəmǧarabnanne ṭolabni ṭaṣe d maye mənne
koyo ḥozina i ǧeriye gmamṭo yaxud i xatune gmamṭo
ṭləble l mamme ala ṭaṣe d maye mənne
i xatune mnakfo i ǧeriye rahiṭo mədla li ṭaṣe m iḏa di xatune
hawli əmmo ya i xatunayḏi ono gməblalle maye lu ʕazizano
mədla li ṭaṣe axər məḥyola qm i ʕayno mašiġola tarte tlaṯ kore w li ǧeriye mḥela hawxa iḏa taḥt i ṭaṣe məlyola maye maḥatla iḏa ʕal ṣadra w mədla li ṭaṣe mamṭola lašan u rawixo
lu rawixo manbahle d li ǧeriyayḏa mamṭela omər ʕaybo yo aʕli d modno li ṭaṣe m iḏa mḥele ʕal qarʕe du səsyayḏe w qləʕle
hay rawixo štay flan behvan
omər lo kowe d šoteno am mayayḏax
mḥele ʕal qarʕe du səsyo
li kačke aṯyo mḥalaqla i ṭaṣe li ʕayno w rahiṭo l qamuṯe du rawixano
zbəṭla u ǧalaw du səsyayḏe
ya rawixo əmmo kosaymono heviye m aloho w bəṯr minux komanbhono d kəttat zlam nuxroyo w lə štelux am mayayḏan amalli be ma u ḏ̣ayfo d man hat ya ḥurma omər arfi u səsyayḏi gəzzino hat mə daʕw kosaymat hat ḥurma hat
əmmo amalli be ma u ḏ̣ayfo d man hat se man gəzzux
səmle lo səmle lo marfela u səsyayḏe
omər ḥurma ono gəzzi lu bayto d aloho arfili ono gəzzino lu bayto d aloho
əmmo uh hano daywono yo hano mən zlam yo
marfela u səsyayḏe marfela daʕiro i ǧeriye aṯyo si xatunayḏa
i xatune əmmo hay qərəke hay rabbane hat mə daʕw kosaymat mann abne du ʕamo u qaṣawo maklelax hat mə ḥaruwaylax mine
əmmo ya i xatunayḏi lo kəḏʕono lo daywono wa w lo šatoyo d ʕəraq wa
əmmono ma u ḏ̣ayfo d man hat məlle gəzzino lu bayto d aloho
e ma huyono qurbane d aloho ad darġe ayko ne d solaq s aloho
əmmo qayṣono qarʕax gəzzi li məzgafte hawo yo u bayto d aloho
qam aṯyo yatiwo hiye buxa hay qləʕle azze lu ǧeməʕ
yatu bu ǧeməʕ lə gḏaʕ l noše w i zine aṯyo si xatunayḏa
li ǧeriye manbahla d gmaṭi mamme ala lu ǧeməʕ hiya xila ruḥa haw kowela d kəlyo
əmmo xatuna mən əmmo mən yo əmmo mətayqnat mətyaqnat adyawmo lə kḥawro i šuqo w haw kəṯyo i qṣarayḏan b ker
tay gmaltmina i šuqayḏan gməblinala lu bayto hul ṣafrayto me ṣafro gdoṯina
kače ǧeriye qayṣono qarʕax heš tarte kore lə mḥelan i šuqayḏan bam maye
klaye aʕlayna ste d qəṣrina i šuqayḏan
əmmo lo xatune mətyaqnat lə kḥawro gəzzano lu bayto
lo kalyo li heviye di xatunayḏa mḥela i šuqayḏa b ḥḏoḏe maḥtola bu tašt mḥalqola l kaṯpa w ya allah əmmo ono kal kazzi hat kəbʕat itax kəbʕat l oṯat
i xatune hawyo maǧbur hawyo maǧbur azza maḥatla i šuqayḏa bu bayto
de lo haw koṯela tabata
i xatune hay azza lu bayto hiya daʕiro aṯyo lu bayto i ǧeriye
aṯyo lu bayto əmmo ya allah i məzgafte ayko yo
aṯyo side koḥayro ga mə ḥayro kale hiye b tane bu ǧeməʕ yatiwo w lo noše w lo flan
əmmo rawixo omər ha əmmo mə kosaymat harke
omər ḥurma ašər lo koḏaʕno l noše hama ono ste yatuno harke
əmmo qum qum qum məblallux se noše
omər baʕ lə gḏaʕno se man əzzino əmmo ono gdəmmallux omər de amar
əmmo ya flan kas haka kokərxat ʕal u laḥmayḏux d yawmo tre tloṯo yarḥo əxlatle izux se be mir zeydin
w haka ʕal u zlamawo kokərxat d howe more du sozayḏe w howe kamilo bu baytayḏe d obe qarʕe w l obe u xabrayḏe izux se be qara taždin
w haka d mšaylət ʕal u zlamawo d fohəm w mafət ax xabre ʕal ad dugle w ʕal af flan se be babi se be bakko ʕawan
omər ašər ono lo ʕal u zlamawo kəmšayalno dad dgule w ono lo ʕal u laḥmayḏi ste kokoraxno bay yawme w bay yarḥe
kkoraxno ʕal u zlamawo towe more d naməs w d obe qarʕe w d l obe u xabrayḏe w towe kamilo
e əmmo qara taždin qum rwax məblallux se be qara taždin
u kuruk rawəx rawəx li kačke mədla lu hafṣoro du səsyayḏe w mgargašla annaqqa d məblole se be qara taždin
mbela mṭela maftela u saġək mṭela lu bayto d ruḥa
lu bayto d ruḥa motawla ha əmmo hano yo u bayto d be qara taždin hano yo əmmo e
e omər hano ono aloho maʕmalle ṭawwo yo
zlam nuxroyo yo baʕ li kačke haqqa zbəṭlale qadr w maʕrifa
haqqa kəmmo ya rabbi hama d lo doš ʕal i arʕo
w kosaymole more l ruḥa
kəmmo hama d doʕər lebe laf eli be ma lə gmaḥarwalliyo
fayəš i kačke hawxa yatuto bi qaḥwa bi čaye w ba ǧġarat w ba flan w behvan bakko ʕawan latyo bu bayto kale su ʕmiro
i kačke nafiqo laf larwal be koyo mə ʕiš kətwayla
bakko ʕawan aṯi m larwal da
i naqqa d aṯi mamme ala qayəm me qume
omər aġa səm karam itux qara taždin
omər staġfərulla ono lanno qara taždin ono u greʕo d qara taždin no ono bakko ʕawan no
i naqqa d hawxa məlle xəd moḥat rawṭo l aḏne d mamme ala pera pera qaləb maʕd diḏe w twir lebe
omər twir lebe ġalabe w maḥatle qarʕe qume w ġalabe mətfakalle b ruḥe
hawxa ḥzele aṯyo i barṯo
aṯyo i zine di barṯo manbahla lu ḏ̣ayfayḏa kotwir lebe ġalabe w maḥatle qarʕe qume koḥošu w som məṭala ġalabe
ha yabo əmmo mə məllux lu ḏ̣ayfayḏi
omər barṯi ašər aṯino me larwal da w qayəm me qumi omər aġa səm karam larke məlli lanno u aġa u greʕo du aġa no w hawxa kozbəṭle maʕd diḏe
əmmo yabo lo b xer oṯat w lo ʕal ʕayni oṯat
w b qrafte d qḏolux oṯat w bi ṭyarto d ʕaynux oṯat yabo
yalla b yalla əmmo əšmo səmwayliliyo kari w naqqa ḥreto əmmo səmlux u zlamayḏi barri w marfelux b briṯo
yabo baʕ ḥaram aʕli d hat d lo mamṭatli u zlamano w d lo ṭorat d howina ono w hiye b mərad b ḥḏoḏe ono lawyallux barṯo w hat lawətli babo
omər kačam ahd nofəl ʕal i ruḥayḏi d moṯ li arʕo yo w d foš bi arʕaṯe elax yo
ono babax no bakkoye ʕawan no ma kosaymat xayalat
eh əmmo baʕ yabo ma mə gdəmmono veǧa
ya ha ḏ̣ayfo ʕazizo l ayko kəbʕat d əzzux omər ašər s be qara taždin
omər qum mobannux nafəl bakkoye ʕawan b qamutṯe w mobele s be qara taždin motawle s be qara taždin
ayna d kətyo qara taždin tloṯo yawme w tloṯo lalye kəmšayəl mu ḏ̣ayfayḏe
bəṯr ma tloṯo yawmayḏe u mərad d aṯi ebe əmkaniye layt ksomle bi ǧəh
bəṯr ma tloṯo yawmayḏe hulele b xer hatine
ya u ḏ̣ayfo ʕazizo amalli be ma u maqṣadayḏux mən yo m ayko koṯat l ayko gəzzux l mən aṯət
omər ya qara taždin mətyaqnat mətyaqnat aṯino səmli qəzd d aloho w bəṯr diḏux žbona d xaṭər d sətya zin
kobaʕno d ṭəlbatli sətya zin sətya zin omər e omər mətayqnat ya ḏ̣ayfo ʕazizo sətya zin i kalayḏi yo w i nxirayto du abrayḏi yo
elo bəṯr d mab balade w mann aṯrawoṯe raḥuqe səmlux ṭəlba d aloho w bəṯr diḏi ahd nofəl ʕal i ruḥayḏi kšoqanna mu abrayḏi w gmohanna aʕlux
e omər mamnun no minux omər itaw
yatu mamme ala side w fayəš se qara taždin yawmo tre w yarḥo afandim kamile hawxa
mamme ala de maʕlum yo ġalabe koroḥəm i sətye xudewo omər ema gḥozena
qara taždin komalle komər aḥuno komər ha komər aḥuno səm b diḏi lo nəfqat mu xabrayḏi
ma kala ḥletər mi kalayḏi i kalayḏi wa huliluxyo w gdobenuxyo
hama fəš li heviyayḏi omər e ṭrowe
i kelike d qara taždin konofəq me lawġul mamme ala ʕayne ʕal i dayira d sətya zin yo
xudewo komər ema gəzzino l tamo ema gḥozena
konofəq qara taždin me lawġul mamme aala ste konofəq larwal
axər komalḥəq ruḥe lu məǧləs d sətya zin
kəzze koyotu si səttiye w ġalabe kosaymi kef w ʕašq d ḥḏoḏe w koṭoʕe ruḥe kofoyəš tamo
bakkoye ʕawan koḥoyər hurək hurək kokorəx w kəmšabah kale mamme ala se sətya zin yatiwo
koṯe komalle l mir zaydin ya mire mən mətyaqnat mətyaqnat mamme ala kale yatiwo si sətye
hiye w i sətye kətte ǧġaliye ʕam ḥḏoḏe koməǧġəl aʕma lo kowe omər bele
e baʕ aydarbo omər aydarbo lazəm yo d moḥinale ḏ̣arbo mede
omər ma kiban me qara taždin komaǧrina e omər ṭrowe
bakkoye ʕawan omər mire mən omər ha omər kal kazzino uʕdo koḏaʕno muḥaqqa kale ʕam gaba yatiwo
gəzzino be ma lo kəmḥayṣanne tamo w bəṯr hul d oṯat gdobenuxyo b iḏux omər izux
bakkoye ʕawan rahəṭ aṯi i kelike d aṯi afandim aṯi l falga di dərto li sətye hawxa ḥəlla madəqle
aṯi l feme du tarʕo hama i kačke qayimo m ʕam gabe w yalla bu səllam da yasiqo li məḏ̣ḏ̣araю
l bakkoye ʕawan namardiye lo səmle b falge du səllam mḥayṣele i kačke w mḥalaqle u maqaṣ lag gəḏḏalat di kačke w maḥtile b kise
maḥtile b kise afandim nafəq bakkoye ʕawan w mamme ala ste qayəm xaləṣ
l bakkoye ʕawan maḥwele u ṣaʕrawo l mir zaydin ya mire mən ha kale u ṣaʕrayḏe qəṣli mak kaziyatayḏa w kalayo ʕam gaba lo kowe omər bele e omər naise
u yawmawo maxlaṣle bakkoye ʕawan me d kəzzeyo lu bayto i barṯo koqaymo bayne qarʕe baq qayse w bax xabre
ya yabo əmmo ma ema gmamṭatli u ḏ̣ayfawo
omər barṯi hedi hedi ahd yo lə kṭoreno d hiye w i sətye d howən mərad d ḥḏode d moṯ li arʕo yo d foš laǧanax e kəmmo baʕ xayifo baʕ ema
bakkoye ʕawan yawmo məlle l mir zaydin omər mire mən omər ha omər mire mən hama d l omannux lə gməblat bir omər mən yo bakko
omər hani kwo yame d aṯi mamme ala se qara taždin w tay gəzzan d əmminalle ṭro qara taždin w mamme ala rawxi w ono w hat ste grawxina w gəzzano šawṭo lu ṣaydo
koyo ḥozina mamme ala koṯe b ker du rwoxo ya lo omər de zux amalle
aṯi l bakkoye ʕawan məlle l qara taždin w mamme ala omər lu ʕmiro məlle ṭro rawxi saymi kar dəṯṯe w gəzzano šawṭo lu ṣaydo gmarfina bəhn diḏan bu ṭuro w gdoṯina e omər gəzzano
qara taždin rawəx w mamme ala rawəx w bakkoye ʕawan w mir zaydin ann arbʕo rawixi w qralle laṭ ṭawežiyaṯṯe lat tolakaṯṯe w mhalaxxe
nafiqi xəd nəfqi mi walaye d əzzehən li waṭayhone mamme ala hawi foṯe lu dʕoro kobəʕ d doʕər
qara taždin komər aḥuno qlaʕ komər mətayqnat i lašayḏi latyo raḥat kobaʕno d doʕanno lu bayto
aḥuno komər səm b diḏi qlaʕ lo dəʕrat
kətle lebo se səttiye kobəʕ oṯe se səttiye mḥele ʕal qarʕe du səsyayḏe lə mṣanaṭle aʕlayye daʕər
bakkoye ʕawan omər ṭr əzze ṭrawu mine
mamme ala qləʕle aṯi lu bayto moṣalle u səsyayḏe bi dərto w l azze lo yatu ya alla i məǧləse di sətye ayko yo azze yatu b rax d sətya zin
bakkoye ʕawan aḏəʕ d azze mamme ala si sətye məllele l mir zaydin omər mire mən omər ha omər mire mən mətyaqnat mətyaqnat adyawma aṭ ṭawežiyayḏan lə gmakarxi w lo koṯən b ker du ṣaydo tay mhalax adyawma gdəʕrina hul ṣafro
bakko omər heš lo maṭina heš lo marfelan aṭ ṭawežiyayḏan heš flan
omər lo kowe mire mən lo komakarxi u reḥo
hama l bakko ʕawan mḥele b qamuṯe daṭ ṭaweži w qrelalle w ya alla qləʕle lu bayto
qləʕle lu bayto afandim w hiye w mir zaydin bəṯre w qara taždin ste a tloṯo qləʕʕe
me d qləʕʕe afandim mamme ala w sətya zin ḥəngi d səmme galta ʕam ḥḏoḏe ṭaʕən ḥḏoḏe
naqqa l mir zaydin zbəṭle feme du tarʕo
me d zbəṭle feme du tarʕo i kačke haw hawila mafar d mahazmo əzza ʕal i goro
hama hedika maʕlela u qaput d mamme ala m laxalf da čiko taḥt u qaputayḏe w fayišo bəṯre
me d fayišo bəṯre mir zaydin ʕabər me larwal mamme ala lo qayəm me qume
ġalabe qḥir w ġalabe ʕaǧəz mir zaydin aydarbo omər oteno me larwal w zlam howe lo qoyəm me qumi ġalabe ʕaǧəz
bakkoye awan ste aṯi aṯi ag gərgərkat d gziro kulle latimi a ʕmirone kulle aʕle
hawi məramər nafəl ʕal u məǧləs məlyo i odaye
hul d lo məǧġəl u ʕmiro ʕasaq yo dastur layto d noše zede məǧġəl
ǧġaliye layt bi oda lo qaḥwa lo ǧġaliye lo flan
qara taždin aṯi lu bayto kəmšayəl i ḥurmayḏe w ann abnayḏe koyo mamme ala mətayqnat mamme ala lə ḥzelan
hayla ḥaru dyar ašər azzeyo zbəṭṭe
qara taždin koṯe li oda du ʕmiro koḥor ga darbo layt d mḥaləq raġle mu ḥeṣəl ʕam ma ʕmire mam mirakat w ḥa lə gməǧġəl ʕam u ḥreno
l qara taždin qrele l bakkoye ʕawan bakko omər xayifo amṭi u gumgum di qaḥwe
amṭelele u gumgum di qaḥwe maḥatle bi nuro hanake səmle qaḥwe l qara taždin w ele b iḏe makraxle ʕal u məǧləs kule
mamṭele u fənǧan qum u aḥuno qum mamme ala lu aḥuno b ʕayne səmlele omər kala taḥt u qaput
besim zum erzaehler klay harke d ḥuzena
besim zum erzaehler klay harke d ḥuzena
besim schriftlich harke kbode mamre suryoye d miri m feme dan naʕime d aḥuni qašo samuel w d aḥuni skandar l ḥasyo ḥanna d murde 
ḥasyo ḥanna aṯiwo l gabayna li zyara 
gaban kit ʕade kuhno rabo i naqqa d kzoyər ḥa bəlxašša b yawme dam marasəm kmitəstaqbəl u kuhno ḥasyo aw faṭəryarxo baq qole
harke u mamro aq qole d kəmmi an naʕime lešono oromoyo yo w m qalam d aḥuni u qašo yo aḥuni u skandar hano d komər huwe w bas kṭoləb m darb kulayna dəʕa w barake mu ḥasyo d aṯi li zyarayḏan u mamro d komər aḥuni u skandar ste oromoyo yo w b ġalabe marasəm kmitamər laḥ ḥasye
die kinder singen brixo hoy meṯiṯox abun mʕalyo
filoksinos roʕyan gabyo
ax yoḥanon bṯulo w zahyo
naṣiḥat naṣiḥat
ba ʕboḏayk mhirat
ḥabibat b moṯan ḥabibat
b lebawoṯan yaqirat
skandar singt pšuṭ yaminox
abun mʕalyo w barex lxulan
la ṣlawoṯox
nišmaʕ moryo wa nḥaṣelan
der metropolit antwortet moran yešuʕ haw dafšaṭ iḏe w barex l talmiḏe b ṭur zaytin wa b ʕeliṯo w barex la ṭloye d iṯqaraw lwoṯe hu nefšuṭ yamine malyaṯ burkoṯo ʕam yamin mḥilto wa nbarex lxulxun naʕbaḏxun nurbe zhayo b ʕame w b ʕite
azze lu baytayḏe omər begi xanəm əmmo hay libe qara taždin
omər mətayqnat mətyaqnat d lə mdaywanno xəd meqəm b ruḥi haw koxoləṣ aḥuni me tamo e əmmo ya qara taždin iḏux l ruḥux u mede d əbʕat səm
omər ofaq u səsyayḏi me lawġul ahd nofəl ʕal i ruḥayḏi omər gqoṭanno u səsyawo
mofaqla u səsyayḏe m lawġul w maklela b falga di dərto
mofaqle i damanča me qum ḥaṣe w maḥatle tlaṯ damančat ʕal u səsyayḏe w drele u səsyayḏe bi dərto
mdayšalla lu hawar li aṯto hawara əmmo mo kore hawara qara taždin disane mdaywən xəd meqəm w qṭile u səsyayḏe daf faḥle
maṭi u xabro lu diwan du ʕmiro u ʕmiro səmle d qoyəm be mən hawar yo
bakkoye ʕawan omər hedi mire mən klay klay nofaqno ono ḥozena mən yo nafəq l feme du tarʕo w daʕər
ya u ʕmirayḏi omər mede layto naʕime ne hawo konotəš i ġare tawo w hawo kəmṣaʕər lawo mede layt yatiwi b dukṯayye
l qara taždin manbahle d l aṯi mede bi masalayḏe begi xanəm omər mede l aṯi eba
əmmo iḏux l ruḥux u mede d əbʕat səm be annaqqa stene lə gmaxalṣat aḥunux mi zəndaniyaṯe
omər ahd nofəl ʕal i ruḥayḏi ofaq a kṯowe m lawġul a ʕmarat diḏi ste ʕal šawʕo ṭaboqe ne gmarfeno i nuro ba ʕmarat kulle
omər mofaqla a kṯowe m lawġul w l qara taždin marfele kabrite raḥəq ma dkoṯani bu bayto d ruḥe ba ʕmarat moqaḏle aš šawʕo ṭaboqe di ʕmarayḏe
omər i aṯto disane mdayšalla lu hawar gidi əmmo qara taždin mdaywən xəd meqəm w moqaḏle a ʕmarat diḏe kulle
u xabro disa maṭi lu diwan buxa
u ʕmiro səmle d qoyəm bakkoye ʕawan omər hedi mire mə klay lo nofaqno ono ḥozina mə kito
nafəq šawṭo disane daʕər omər ya mire mə layt mede naʕime ne kəmqatli hawo kmoḥe lawo w hawo kəmṣaʕər lawo mede layt omər yatiwi disa
l qara taždin manbahle d l aṯi mede payo ste qrelela l begi xanəm li ḥurmayḏe omər begi xanəm əmmo libe
omər itax qadam omər məd lu naʕimayḏax ḥuṣe qum ṣadrax w ḥuṣ ruḥax ṭowo adam ʕaqəlli w ahzamli tlaṯ gavat marke l feme du tarʕo
w ahd nofəl ʕal i ruḥayḏi gmodno lu sayfo w gfolatno bəṯrax hul feme du diwan du mir d moṭenax gqoṭannax
ha minax w ha me ḥal diḏax e əmmo hat kəḏʕat
omər qam li ḥurma ḥəṣla ruḥa w moṣalla i pečakayḏa qum ṣadra w ḥəṣla daw dad daləngatayḏa w ya allah w ya xude mahzamlale
me d mahzamla qara taždin mədle lu sayfayḏe w falət bəṯra
hiya kəmdayšno lu hawar w hiye kofolət bəṯra
hiye b feme du tarʕo du diwan du mir li kačke hama mḥalaqla ruḥa bu femo li oda
əmmo hawara w sad hawara qṭileli
axər mḥalaqla ruḥa lawġul du diwanayḏe w u ʕmiro tav u məǧləsayḏe b ḥḏo naqla qayəm
me d qayəm i kačke qayimo me taḥt u qaputayḏe w msalpxo +det bu səllam w yasiqo l qarʕa di məḏ̣ḏ̣ara
l qara taždin manbahle u aḥuno ste kal konofəq aʕmayye omər hay hay ʕomər mo kore bayte d aloho d annaqqa ste maxlaṣli aḥuni lo hama mə d kowe ṭrowe mədle l druʕe du aḥuno w mamṭele lu bayto
me d mamṭele lu bayto ba qara taždin yo w zlam sart yo w annaqqa səmle tambihat ʕal i walaye d gziro
disane mdayšalle ba ʕmarayḏe ʕaynan bu qəyas d meqəm maʕamrile w yatu appe
me d yatu appe bakkoye ʕawan kəzzeyo lu bayto maʕaḏ allah i barṯo mə kosaymo b qarʕe yabo ba koyo ema gmamṭatliyo u babo komər barṯi lo ḥarulax gmamṭene ema towe gmamṭene hat w hiye d howutu u mərad d ḥḏoḏe
fayəš kmo yawme ḥrene bakkoye ʕawan məllele l mir zaydin omər mire mə ma hul l ema gdomannux
taras l qara taždin d əzze lu xarǧ du abro du šulṭono masala daš šammara əzzeyo šoqəl u xarǧaṯṯe hani d šwaʕ əšne mənne
elo ʕaṣən ʕal u xarǧayḏan nošo laybe ze šoqele mənne d lo qara taždin əzze mtaḥṣele noše minan laybe əzzeyo omər bakko izux amalle
bakkoye ʕawan aṯi məllele l qara taždin u ʕmiro komər lazəm yo d əzzeyo lu xarǧaṯṯe d əzze šoqele mənne w d oṯe e omər gəzzino
qara taždin səmle kar diḏe moṣalle ruḥe d əzzeyo qrelele lu aḥuno l mamme ala omər mammo omər ha omər mammo gəzzino
elo ahd yo qum aloho gdobenux soz hul arbʕi yawme hul arbʕi yawme gdoṯeno u yawmo daḥ ḥawarbi d lo moṯno gəmbaraxno i kačke aʕlux
hama ann arbʕi yawmani lo rəmšat mu bayto omər hehe lo gromašno
qara taždin ṭləble xaṭər mənne w hay hiye azzeyo mamme ala w a tre brazinayḏe fayiši lawġul
qara taždin heš lo maṭi xud marke d astəl mamme ala nafəq l feme du tarʕo xudewo komər ema gdəzzino se sətya zin
ḥzele i fərsayḏe ya allah azze se sətya zin azzeyo yatu ʕam gaba b rax diḏa
qara taždin hay azzeyo w lawile l mamme ala haž mine
yatu b rax di kačke w disane ṣpiḥi ʕam ḥḏoḏe ġalabe aṯəlle kef l ḥḏoḏe hul d naqqa l bakkoye ʕawan w lu ʕmiro zbəṭṭe hiye w i kačke saġək lawġul
ya u ʕmirayḏi omarwayno omanno l mamme ala w li kačke kətte haž m ḥḏḏe əmmatwayli lo wa annaqqa ḥzi gab ḥḏoḏe ne ya lo
e omər bakko mə saymina ebe tay qəṭlinale
omər ya u ʕmirayḏi leyban qəṭlinale adyawma d qəṭlinale w ramḥəl oṯe qara taždin mi nuxrayto w kəqṭilan u aḥuno əllah hiye ste gqoṭelan gəmkamelan
lo tay gmarfinale li zarzamiye ṭrowe bi zəndanayo hul arbʕi yawme ḥrene gmoṯ mu kafno
gdəmmina maṯ bu amro d aloho e omər bakko hat kədʕat
hedika mḥalaqqe u šoriṭo li nawqayḏe w marfalle li zarzamiye
i zarzamiye ste m arbʕi druʕe ʕamuqto yo u papuko fayəš b gawa di zarzamiye lo laḥmo w lo maye lo kəzzeyo l riše
maḥatte nobačiye stene ʕal feme di zarzamiyaṯe d qəṭʕi u tayənayḏe am maye d l əzzeyo l riše
li sətye manbahla d maḥatte bi zarzamiye annaqqa aydarbo gsaymono ebe lo laḥmo w lo maye lo kəzze riše gmoṯ mu kafno
hedika mamṭela ah hostawin w mu məǧləsayḏe ftəḥla xd u laġam me gaba hul l arʕa di zarzamiye se mamme ala
ftəḥla laġam ḥəkm d əzzele zlam d ʕorele
w tamo da konəqlo u arzaqayḏe u muklayḏe kməbloleyo
bakkoye ʕawan manbahle yawmo tre šabṯo mamme ala lo kəmzayʕaf lə ktowər ʕal ruḥe haṯi mə masale yo
səmlele mede ḥəǧǧa azze li darizan di səttiye li odayayḏa
koḥor ga mə ḥor koftəḥla laġam me gaba hul l arʕa di zarzamiye konəqlole muklo
aṯi məllele l mir zaydin lu babo ya mire mən hat kəmmat maḥatli mamme ala bi zəndaniye lo kəmmat hežinu čik bu xer d aloho w kəmkayəf tamo w bam muklone basime w axər kəzze u muklayḏe u yawmo w a tlaṯ danat lo kowe omər bele
omər izux aḥṣay u laġəmawo bu qiro w bu zəft aḥṣaye
bakkoye ʕawan hedika azze namardiye lo səmle
maḥṣele u laġəmawo bu zəft adam ʕaqəlli moṣalle ṭawwo w faš tamo
annaqqa u faqiro d mamme ala lo muklo w lo maye l azze riše
fayəš maʕlum yo yawmo tre šabṯo mzayʕafle nafəl twir
kamile təšʕo w tleṯi yawme hama faš ruḥo ebe
bakkoye ʕawan aṯi məllele l mir zaydin mire mən omər ha omər mire mən tay məfqinale
fayəšle adyawma w ramḥəl d oṯe qara taždin d oṯe w ḥoze tamo w kale miṯo lə gmarfe ḥa minan ʕal ar raġle
tay gməfqinale omər bakko qwiro izux ofeqe
omər ašər ono laybi əzzzi mofaqne elo amalla li barṯayḏux li sətye ṭr əzza hiye məfqole omər izux amalla
bakkoye ʕawan aṯi si sətye di barṯo omər sətye əmmo ha omər sətye babax məlle ṭro əzza kərxo bayn i walaye d gziro ṭro maltmo arbʕi kačkat xud ruḥa w mxamli ruḥayye w əṯyo məfqo mammo ala mi zəndaniye gmohanno hiya w mamme ala ʕal ḥḏoḏe adyawma gmohannənne ʕal ḥḏoḏe
baʕ ma i sətye ʕal mə kokərxo ġalabe aṯila kef w ʕašq hahake nafilo bayn i walaye mamṭela arbʕi kačkat w mxamlila w mamṭila ʕal fema di zarzamiye
aṯyo ʕal fema di zarzamiye qrela l mamme ala əmmo mammo u ʕazizo d lebi aṯyono d məfqallux
hay omər aloho d maḥraw bayte d babax ya sətye mətyaqnat l aṯət d məfqatli elo aṯət li čike di ruḥo d fayšo ste d gəršatla de ḥalaqli u šoriṭo
li səttiye mḥalaqlale u šoriṭo w mdayšalla bu helholo ʕal i zarzamiye
w moṣalle bi nawqayḏe annaqqa d gəršole
grəšle mamme ala l falga di zarzamiye mədla l iḏe d gəršole l feme du gubo
hul larke diḏe nafəq me feme du gubo w naqqa naqəṭ nuqṭo d admo m nḥire ʕal i ṣoxurto du gubo w hule aḥ ḥaye laḥ ḥaḏ̣ar mamme ala maṯ b feme du gubo
məd li sətye ḥəlla mamme ala maṯ b feme du gubo w maʕaḏalla annaqqa mdayšalla bu baxyo w xila ruḥa bu baxyo w bu mamro
əmmo ba annaqqa bəṯr me ʕayne ḥaram aʕli d lo fayšono
hedika ela ste mədla lu qalamtaraš maḥatla ʕal riše d leba
w qṭila ruḥa hiya ste drela ruḥa ʕal riše
a tre tamo kamili bakkoye ʕawan ya mire mən omər mayiṯi veǧar haydi məblinanne li zyara
mədde la tre afandim məblənne raḥəq ma dkoṯani li zyara w səmme dukṯayye axər tlanne
hənne hež bayn i zyara qara taždin aṯi mi taḥṣəldariye aṯi hama lə mḥele darbe bu bayto qləʕle raṣṭ bayn i zyara
mən yo mən lo yo ašər mamme ala w sətya zin hay lo kowe əmmi bele eh
raḥəq ma dkoṯani tlanne w annaqqa d mirastqi d oṯən lu bayto
tlalle ḥa xəd toləlle ḥa harke w ḥa tamhone b fema di darga
tloṯo arbʕo mətrowat raḥuqe m ḥḏoḏe
i naqqa d mirastqi m bayn i zyara d oṯən lu bayto bakkoye ʕawan omər mir zaydin omər ha omər hat kəmmat vegave mamme ala w sətya zin miṯe ne mətayqnat mətyaqnat uʕdo ftaḥ aq qawraṯṯe w ḥur aʕlayye
d lo iḏayye taḥte qarʕe d ḥḏoḏe w femayye qum foṯe d ḥḏoḏe bi šlaḥto d qarʕi
mir zaydin omər ḥaru dyar diḏux ma taḥt i arʕo ste lə kxəlṣi minux
ḥəngi d mḥele lu qaḥr ʕal qara taždin ftəḥḥe aq qawraṯṯe w ḥərre ga šrolo yo
me ṣadrayye w laltaḥ kito parda baynoṯayye w me ṣadrayye w lalʕal kale iḏayye taḥte qarʕe d ḥḏoḏe w kale femayye qum foṯe d ḥḏoḏe
ḥəngi d qara taždin qḥir w ʕaǧəz mine hama mədle lu sayfo w mḥalaqle l qarʕe d bakkoye ʕawan
hay haša maḥ ḥaḏ̣ar omər ṣaməṭ babo ma taḥt i arʕo ste lə kxəlṣi minux
omər hiye tamo naqəṭ nuqṭo mu admo d bakkoye ʕawan bayn la tre hawi dərrəh uʕdo stene heš kala dərrəhe baynoṯayye w hul l adyawma stene w tə žmira saġ
kətwa latwa ṭaw m aloho latwa
kəmmi kətwa zlam aġa wa kətwayle tloṯo abne w tlaṯ abnoṯe
nafəl naxwaš maṭi lu ḥal du mawto mšayaʕle bəṯr u abro rabo
məlle tux lawo gədmašənno šira aʕlux bale gədmoyaṯno
u abrayḏe u rabo məlle ya yabo lo koṯeno ʕaqəl diḏi ṭaw me diḏux yo
hat masulux hawət ġurufti ʕaql hawno lo faš b qarʕux ašər lo koṯeno sidux
qayəm mšayaʕle bəṯr u navoyo hawo ste l azze mšayaʕle bəṯr u naʕimo omər ya lawo tux l riši gədmašənno šira aʕlux səm bi širayḏi omər ʕal aʕ ʕayne yabo aṯi yatu qum barke du babo omər ha babo mə kəmmatli
omər lawo kətxu tlaṯ ḥoṯoṯe ḥayəwən oṯən dahbawən oṯən mə ənsanat oṯən l ḥoṯux ayna d ʕawwəl aṯi hawleyo
besəm maʕlay ḥəs ḏiḏux əšmo šabo lə kəmmutu lo wa
omər ʕal aʕ ʕayne mən ḥreno omər me d maṯno mbalxulli qwurxulli ṯloṯo lalye itux qm i ǧənazayḏi qm u qawro
omər ʕal aʕ ʕayne bašqa omər bašqa mede ḥreno layto ava
koqom raḥəq me foṯayxu komoṯ u babo kməblile li zyara kotolile
komalle lu aḥuno ya aḥuno toxu ḥa mənxu adlalyo gəzzan nəṭrina babayna hul lalye d ʕrufto masalminale li ʕrufto lo bale u kir w nakir koṯe l rišayye komofaqqe
omər lann aḥunone əmmi miṯ lo mayṯat hat w hiye lo ḥarulan lo minux w lo mine ašər lo kowe lo koṯina li zyara lə gnəṭrinale
qam u papuko azze mədle li tir w kavanayḏe w azze li zyara
ftəḥlele gurto b rax du qawro du babo čik eba u kṯowkayḏe b iḏe koqore ebe d lo doməx
hawi ha ḥeḏər falge d lalyo lawi ḥəlle kaṯi rawixo kale ʕal səsyo ḥeworo i badle daǧ ǧulayḏe ḥewarto ḥatta bi rumḥo bu sayfayḏe ḥeworo omər čin naḥən qm u qawro du babo qum qarʕe w mədle l ʕašfo w rawšo mofaqle me ruḥe w ḥfəlle u qawro du babo d mofaqle
omər b lalyo koraxwayno aʕlux b imomo čikat bayn al lappatayḏi
mxabaṭle mxabaṭle ʕal u qawro omər məlle malava ma lo aṯino qume kobe u tir w kavanayḏe bu merəko koqoṭele
koqoṭəl u merəko kofotəḥ gurto b rax du babo lašane koṭomalle w ṭomər raḥəq ma dkoṯani u qawro du babo ste
w koṯe lu bayto konohər aʕle šoləḥ aǧ ǧule u čak w slaḥatayḏe ḥoṣṣe ʕal u səsyo mṭalle
kit ḥurma armalto qaruto alle yo komaslamme li ḥurma kobe ḥaq diḏa komər lo məfqat u səsyano larwal sume more
koṯe doməx bu bayto u waxt d kodoməx de veǧa konohər ʕal u faqiro
koqaymi ṣafro koṯən ann aḥunone maḥti aʕle əmmi mayṯat yatumo koti əxlat qarʕe d babux kəzzux l mən li zyara dəmxat qume hiye miṯo
komoḥile koqom u papuko mašəġ iḏe w foṯe ṣorafle paške d ṭlawḥe haka be mən bəšolo səmme gdoxele mal lazəyat gmoqəḏ feme d ruḥe ste
faš hul ʕaṣriye a mʕazičiyaṯṯe azzehən w aṯən maḥšamme omər kako daxil dəṯxu adlalyo toxu ḥa mənxu aʕmi ḥaru dyar dəṯxu koṯeli šamṯo nafənno mi šamṯo
əmmi hay ha mayṯat hat w babux ḥa minan lo koṯe ašər lo koṯina
omər lo koṯutu əmmi lo omər baš yo
mədle lu tir w kavanayḏe u faqiro disa azzeyo čik bi gurtayḏe
disa twir u lalyo ḥəlle kaṯi zlam kale ʕal səsyo semoqo rawixo aǧ ǧulayḏe semoqe w ḥatta bi rumḥo bu sayfayḏe semoqe w ġəṭle i rumḥo qum qarʕe du babo omər čəng hawi paya omər koraxwayno aʕlux ba šroġe w hasani čikat bayn al lappatayḏi w mxabaṭle ʕal u qawro du babo
e ya rabbi aṯino qum mune
mkamele u ǧagarayḏe mḥele u tir w kavanayḏe qṭile hawo ste
u waxt d qṭile raḥəq ma dkoṯani ftəḥlele gurto qwəlle hato ste b rax du babo w ṭməlle u qawro du babo haha w moṣalle čak w slaḥatayḏe ʕal u səsyo w aǧ ǧulayḏe
w grəšle u səsyo mṭele si ḥurmayo omər mədlax ḥaq diḏax w sume u yawmo bu yawmo more šqal ḥaq diḏax w lo ṭorat d ḥozən i šəmšo d larwal e əmmo baš yo
aṯi lu bayto de nahər ʕal u faqiro daməx heš təmam lo ṭawəʕ lann aḥunone qayimile bak kulməskat
qom mayṯat kalbo abre du kalbo kəzzux qum l mune hiye miṯo
ašər qam mašəġle iḏe w foṯe xilele qroṭən maqraṭle qam
azzən aṯən am mʕazičiyaṯṯe disa hawi ʕaṣriye hawi dastərdan dann aḥunone omər kobaʕno d ḥa mənxu adlalyo oṯe aʕmi faš adlalyo
ḥa mənne l azze aʕme azze disa bu ḥalayḏe koqore bu kṯowayḏe
hawi twir u lalyo ḥəlle kaṯi rawixo səsyo komo taḥte hiye komo ko ʕarše maḥawri b feme w aṯi ġətle i rumḥo qum qarʕe du babo
omər koraxwayno ba šroġe aʕlux hasani čikat bayn al lappatayḏi w hawi paya w veǧa d moafqle be mə ksoyəm ebe
mkamele u ǧagarayḏe qṭile hawo ste qwəlle hawo ste ṭməlle u qawro du babo
ṭməlle hawo ste mṭele čak w slaḥat w aǧ ǧulayḏe masalmile li pire hawo ste
warḥasəl fayiši hakka yawmo hakka šabṯo hakka tarte hakka tlaṯ am mʕazičiyaṯṯe baṭili kalən b ḥal dəṯṯe
hah naqla ḥəlle kaṯi u šer li durtaṯṯe
la tre aḥunone əmmi mərre laḥ ḥoṯoṯaṯṯe gali ḥoṯoṯo hawullan a tfəngatayḏan qəṭlina u šerano hawi qunaqun zaʕ
omər heš aḥunoni ṣudu iḏayxu b ruḥayxu
ema aṯi qm u tarʕaṯxu w d babayxu halbat kəlte maqṣad lu šerano itux azze mṭele maʕballe bu qadər bi maʕrifa
faš u lalyawo sətte damixi nahər e b mən maqṣad aṯət ann aḥunone azzehən lu ṣaydo
omər ašər aṯino l ḥoṯux mədle droʕa d ḥoṯe i rabṯo masalmole lu šer omər de izux
aṯən ann aḥunone mu raf w nečir ha aḥuno l mən aṯiwo u šer omər ašər aṯi l ḥoṯi huluxleyo omər ašər hulileyo
qayimile bak kulməskat mḥallalle baʕ lə gmanfəʕ hiwole
fayiši yawmo tre tloṯo u dewe sor omər alla wakil gəzzino aydarbo lu šer mṭele i ḥoṯo ono ste gəmṭeni i ḥoṯo
aṯi dewe sor sətte aṯi sətte disa hawi aṯi li durto hawi ʕaṣriye lann aḥunone əmmi gali ḥoṯoṯe hawulan a tfəngatayḏan qəṭlina u dewano u dewo zaʕ
lu kurrəko omər hoš ṣudu iḏayxu b ruḥayxu halbat kətle maqṣad w mərad lu dewano tux azze mṭele maʕballe bu qadər bi maʕrifa ṣədle qadər diḏe
eh u mərad u maqṣadayḏux mən yo omər ašər aṯino l ḥoṯux omər me tamo hul larke ʕal ʕayni w d babi aṯət mədle l droʕa di ḥoṯo masalmole b iḏe
warḥasəl ṭayre simər aṯi mbele i ḥreto ste fayiši dlo bəndar veǧa ann aḥunone komoḥile w komaqašmri ebe
e komər ya gali aḥunoni u muklaṯxu ono d somne daʕwa d mə kosaymutu aʕli
yak i waṣitiye d babi lo twiroli məfqoli m qḏole d ruḥi w u muklaṯxu ono ksomne i ḥazəryaṯxu gsomna kullu ašya dəṯxu mini ṭlabulle
fayiši hakka yarḥo hakka tre be məqdar d məqqaṣ bu karawo əmmi ašər kit ḥakəm d dyarbakər ftəḥle i arʕo arbʕi droʕe maʕamqole arbʕi marawḥole
ayna d b rawixuṯo qoṭaʕla kətle tlaṯ bnoṯe gdobele i barṯayḏe gəmxamela gdobeleyo
nafəl dang b briṯo veǧa ar rawixe kəzzehən
u kurrəko koqom kosom ann aḥunone kar heš me lalyo kəzzehən
komər kako gdoṯeno aʕmux ste ono ste aʕmayxu gəmfaraǧno aʕlayxu kodəʕri aʕle ḥašša me d košəmʕi kalbo abre du kalbo hulux ḥoṯoṯan ṭreluxlan dlo niše
w maḥti aʕle baq qamčiayt kodoʕər u kurrəko
kodoʕər komaqləḏ u tarʕayḏe w kəzze si emayḏe komər yade pire kəmmo ha komər arfili u səsyo ḥeworo komarfole m lawġul lowəš aǧ ǧulayḏe gmod lu sayfo w li rumḥayḏe w qoləb ʕal ḥaṣe du səsyo modle šušaye d ʕəraq w ya alla w ya xude qoləʕ gəzze lu maydanawo
koḥor balki kəppe tre alfo rawixe mara ḥa mənne d maǧre mqadəm li ʕambiqayo d ḥfirole lo komaǧre kofoš u kurrəko
kəmṣanəṭ aʕlayye saʕaye hakka tarte gədqom šote hiye u ʕəraqawo rowəx ʕal u səsyayḏe somle sargarm mbele rišo tre tloṯo w naqla gəmrastaqle ʕal i ʕambiqayo arbʕi droʕe maʕamqalle w arbʕi marawḥole koqoṭəʕle
be aydarbo koqoṭəʕle kəzze b swari su ḥakəm komod li droʕa di barṯayḏe rabṯo w kobela b iḏe marwaxla bəṯre ruḥe ya alla ya xude gədqoləʕ oṯe
me d oṯe gədmaslamla li emayḏe gdoṯe haḏa konəš u baytayḏe fotəḥ at tarʕe konəš a dkoṯanək somle nuro
som i ḥšamto dann aḥunone heš təmam lo bašilo gədḥəḏ̣ri
gəzze moṣər as səsyaṯṯe aṯən
lo səmlux i ḥšamtayḏan ašər səmli i ḥšamtaṯxu ha aḥuno omanno d lo qayro lo maḥtoli lo komər ono ste aṯino
omanno d lo qayro hama hah štawu štawunxu kul ḥa ǧəġara ašər gḥəḏ̣ro
koyətwi šotənne kul ḥa ǧəġara komanḥatla maḥət məšḥo aʕla
kəmṭe u muklaṯṯe qumayye kəxli e gali aḥunone mə ḥzalxu
komaḥti aʕle baq qamčiyat hulux ḥoṯoṯan aṯi ḥa ġazablebuyi m bayne kulle haqqa rawixanək
qaṭ maqṭaʕle i ʕambiqayo w azze mbele i barṯo du ḥakəm i rabṯo w azze ǧbirina aṯina
lo bale me lalyo səm u qroṭnayḏan me lalyo suma w aqəmlan d əzzano balki hamma mṭinalan ḥḏo mənne omər baš yo
heš me falge d lalyo koqom mʕaləf as səsyayṯṯe som i qroṭnaṯṯe komaqarti w komaqəmme
konəfqi rawxi konəfqi omər gali aḥunoni kosomno bi heviye gdoṯeno mfaraǧno ono ste šawṭo w gdoʕanno w gsomno i ḥazəryaṯxu
kodəʕri aʕle maḥti aʕle kalbo abre du kalbo hulux ḥoṯoṯan veǧare heš koməǧġolat komoḥile mamiṯile bu mḥoyo
kəzzehən kəzze si emo komər yade pire arfi u səsyayḏi marfi u səsyo semoqo kəmṭole kobole čak w slaḥatayḏe w rowəx ʕal ḥaṣe du səsyayḏe ya alla w ya xude kəzzeyo qoṭəʕ b qamuṯayye
kəzze lu maydan kowe paya koḥor bar rawixe balki zəd me alfo tre alfo rawixe u qaṣano kosaymi lə ksaymi ḥa d maǧre qoṭəʕ lə gmaǧre
hežnu korowəx kəmbal u səsyayḏe mṭele səmle sargarm mrastaqle ʕal i ʕambiqayo maxlaṣla ʕəsri droʕe zəd mayo
kəzze b ṣawri su ḥakəm komod l droʕa di barṯo du ḥakəm di nave kobele marwaxla bəṯre ruḥe ya alla w ya xude qoləʕ w oṯe
gmasləm hayo ste si pirayo obelayo li pire si ḥoṯo
warḥasəl fayiši aṯən ann aḥunone mḥayḏ̣alle u muklaṯṯe heš təmam lo bašəl aṯən
hulalle u muklaṯṯe xəlle ha aḥunoni mə ḥzalxu mə səmxu mə ṭralxu
komaḥti aʕle mayṯat yatumo koti hulux ḥoṯoṯan w ṭreluxlan dlo bəndar w fayišina hawxa
warḥasəl kofayši u lalyawo əmmi me lalyo aqəmlan me lalyo komaqəmme komər gali aḥunoni kosomno heviye w rəǧa mənxu hamma gdoṯeno aʕmayxu adṣafro adyawma faš
komaḥti aʕle komoḥile hul d komoyəṯ koṯe lu bayto
komaqləḏ u tarʕayḏe bəṯr mənne kəzze si pire komər ya de pire arfi u səsyayḏi u komo
gmarfole lowəš aǧ ǧulayḏe ak kome w moṣər u čak w slaḥayḏe w qoləb ʕal ḥaṣe du səsyayḏe w ya alla w ya xude
ṭoləb dastər m aloho kəzzeyo lu maydanayḏe komər adyawma gədkoleno hakka tarte tlaṯ saʕat hul u qaṣano ṭro ar rawixe mǧarbi ruḥayye me ḥa l ḥa
kofoyəš tloṯ saʕayat zəd noše lə gmaǧre mqadəm krowəx ʕal u səsyayḏe gədqoṭəʕ i ʕambiqayo ḥamšaḥṣar droʕe ʕəl mann arbʕi droʕe
w gəzzeyo kəzze u xabro lu ḥakəm ašər kaṯi ḥa ġazablebuyi hawxa yo
hule i barṯo lawo ste mṭole masalmole si kačke
koṯən a tre aḥunonayḏe ʕaṣriye kosoyəm ḥšamto heš lo malḥaqle lo bašilo kəmḥayḏ̣ər i ḥšamtaṯṯe kəxli
komər gali aḥunoni mə səmxu šabo tayimo besim lo lo məǧġəl gali aḥunoni mə səmxu
kəmmi de məṯ ḥašša me d košəmʕi kalbo abre du kalbo w maḥti aʕle
ašər aṯi ḥa ġazablebuyi məblole
omər gali aḥunoni ašər eli mṭeli a tlaṯ
kogəḥki aʕle komqašmri ebe aydarbo elux mṭelux a tlaṯ
komər ašər eli mṭeli a tlaṯ tloṯo lalye azze qm u qawro d babi qṭili a tloṯo rawixe ḥa ḥeworo u səsyayḏe ḥa komo ḥa semoqo wa ašər qṭilili w ono no d mṭeli
əmmi hakka šrolo yo d mṭat a tlaṯ kačkat a tloṯo səsye b iḏayye ašər šxwa elux mṭilux e omər hul ṣafro
damixi u lalyawo ṣafro qayimi šavaqqe səmle u qroṭnaṯṯe maqraṭṭe omər de nfaqu ʕal u nigoro kazze gəmṭenənne kul ḥa gdobeno u ḥafṣoro b iḏayye
kəzze u kurrəko ste komər yade kəmmo ha komər arfi as səsyayḏan komaqarṭi hənnək ste w qroṭnaṯṯe komarfən as səsye
kobe u səsyo komo b iḏa di naʕəmto u ḥeworo b iḏa di rabṯo w semoqo b iḏa di nave koməḥyo i rabṯo b qamuṯayye i ḥreto bəṯra i ḥreto bəṯr a tre kḥayri kəmmi ašər more da tloṯo səsyani yo
koṭore i naʕəmto l ruḥe koməhri at tarte rabe hənnək ʕal ruḥayye ko hiye ləgmohər diḏe kofoyəš kəzzehən lu faf w nečir lu ṣaydaṯṯe
yawmo may yawme d aloho koṯən kale ḥa kačalok kit tarte mene b daqne kətle ǧwanike giri w čapal pise
komər ašər d ṣayditəlli gədsomno as səsyaṯxu more w gədxodamnənne w gdobeno lappe d tawno l diḏi ste ʕam dəṯxu
a tre aḥunone rabe əmmi ašər ṭrower gṣaydinale greʕo sidan ṭro som as səsyayḏan xodamme m ḥlofux
komər lo aḥuno gtowelan sarešan mano l mən lazəm yo
xabro mine w ḥa mənne əmmi ašər ṭrowe xodumo sidan xodəm as səsyayḏan faš sətte
faš əšto yarḥe sətte u qaṣano kosom i ǧwanyayḏe more lawġul ba sʕore w bu tawno
hawyo w mʕadlo i ǧwanyayḏe mu baḥar yo
hene kəzzehən lu ṣaudo w ḥa yawmo kəzzehən komoy l droʕa di nxirayto du naʕimo w ya alla w ya xude marwaxla bəṯre ruḥe w kəzze foyər
aḥ ḥoṯoṯe komoḥən ʕal ruḥayye kəmdayšni lu baxyo w kogərši ṣaʕrayye moḥən ʕal ṣadrayye koṯən mu ṣaydo a tloṯo mən mqawəm kəmmi ašər lu kačalokawo mbele ḥoṯayna lo kowe bele
u naʕimo komḥaləq bəṯr nxirayto komər ava latli kloyo sədxu w məlli lə kṣodne əmmutu gṣaydinale greʕo se ruḥan
mḥalaqle ʕal u darbo hakka saʕaye w hakka tarte w hakka tlaṯ mhalaxle u qaṣano komhaləx hawi lalyo aʕle
mhalaxle hawi imomo hawi falge d yawmo maṭi l mʕarṯo koḥor kala i ḥoṯayḏe i rabṯo bi mʕarṯayo
konəfqo l qamuṯe nəšqole ġalabe b xer aḥuno mən mqawəm mə lə mqawəm omər ašər ḥal w masale diḏan ha hawxa ha haṯi paṯi
agər d malata kato hawo kose dumu yo kətle ǧwaniye mu baḥar kofayro taḥte bala sabab mḥalaqlux bəṯre
edi ktaw lawġul ha waxta d oṯe u šer mu raf w nečir
haha qoṭelux l oḏaʕlux xayifo tlay ruḥux
aṯi u šer mu raf w nečir mʕangər b feme du tarʕo omər xayifo ḥurma koṯe bəhn reḥe du ənsan me lawġul amalli be man yo
mdayšalla lu baxyo əmmo lo ḥoṯo m diḏi lo aḥuno m diḏi lo more m diḏi haw komaǧre minux oṯe mṭeluxli larke
e omər ašər towe ahunax u naʕimo baxto yo ele l alo towən ar rabe gqoṭannanne
əmmo ašər u naʕimo yo u naʕimo yo ṭro nofəq
nafəq azzehən l foṯe d ḥḏoḏe nšəqqe ḥḏoḏe ha aḥuno mə mərad mə maqṣad aṯət
omər ašər aḥuno aṯino kəmmi kose dumu yo ntəšle i nxiraytayḏe
komər agər d mala baveta kato
ono u šer d aloho no i kelike d koṯe d kətyo rawixo ʕal i ǧwanyayo kofayro bayn li arʕo w li šmayo
koṭomno ʕayni ṭomanno ruḥi bayn at turaškat komanno xudewo d ʕayne lo midoqo aʕli le gdoṯe qoṭeli
qay ma an niše mi arʕo qšiʕi ṭlablux ḥreto bas mḥalqat bəṯre saġ lə gdəʕrat
omər oo ašər lə gdoʕanno me bəṯr i nxiraytayḏi
elo lə gdəʕrat omər e omər alo ono taqa latli
faš u lalyawo bu qadər w bi maʕrifa sətte w ṣafro maqraṭle de ya aḥuno kale u darbano gəmbannux hul lu ḥududayḏi w du dewe ṣora izux bəṯre ḥoṯux di nave tamo yo
e omər baš mḥalaqle b qamuṯe mbele omər veǧare hano u ḥududayḏi w diḏe yo mḥaləq bu šwilano da
gəzzux se ḥoṯux di nave
balki hiye taqa howele ono taqa latlile
kəzzeyo side si ḥoṯo kəṯyo l qamuṯe nəšqo foṯe ġalae ya aḥuno ġalabe b xer aṯət mərad w maqṣad diḏux flan behvan
komaʕabrole ṣaydole qadər w maʕrif w əkram
ašər ḥal w masale diḏi w d kose dumu haṯe paṯe ntəšle i nxiraytayḏi
e baš yo hul d oṯe dewe ṣor
lu kurrəko tlele ruḥe aṯi dewe ṣor mʕangər +det omər ya ḥurma amalli koṯe reḥe du ənsan me lawġul man aṯi sidax
əmmo ašər aṯi aḥuni u naʕimo e omər ʕal ʕayni w d babi aṯi aḥunax u naʕimo mqadam
koṯe nəšqi ḥḏoḏe ya aḥuno ġalabe b xer aṯət u mərad u maqṣadayḏux mən yo bu qadər w bi maʕrifa d koṣoyadle omər ašər kose dumu ntəšle i nxiraytayḏi
hey agər d malata kato qay ma an niše qšiʕi mi arʕo
mṭaylux ḥreto abnoṯe dab babe zaḥf ne
mətyaqnat d əzzux saġ lə gdəʕrat ala taqa latlile eli
faš u lalyawo side bu qadər w bi maʕrifa ṣədlele qadər w əkram ġalabe
nahər aʕlayye maqraṭṭe soyam w lo səmle ʕaǧəz mine
ya aḥuno l əzzux omər gəzzino mḥalaqle b qamuṯe aṯi mṭele omər veǧare gəzzux se ṭayre simər ṭayre simər d lo somlux čara aḥna čara layban sayminalux
mḥalaqle ʕal u darbo azze si ḥoṯo naʕəmto aṯyo l qamuṯe nšəqla u aḥuno ṣədlale qadər w əkram ġalabe
ya aḥuno ġalabe b xer aṯət u mərad u maqṣadayḏux mən yo omər ašər kose dumu ntəšle i nxiraytayḏi hey agər d malabaveta kato de itaw
yatu u kurrərko ṭayre simər mu raf w nečir omər ya ḥurma amalli ma kit sidan əmmo ašər aḥuni u naʕimo e omər ʕal ʕayni w d babi aṯi səmlele qadər w əkram ġalabe
faš u lalyawo side ṣafro qayimi omər ya aḥuno omər mən yo omər mə kəbʕatlux omər ašər kose dumu ntəšle i nxiraytayḏi omər ya aḥuno d saymat b diḏi d šəmʕat mini abnoṯe dab babe lə qšiʕi gmakraxnux ayko d əbʕat mṭaylux ḥḏo
ašər latli oli ste taqa l kose dumu bale d qoṭelux kibi somnux saġ aloho ksomlux saġ bəṯr ono kibi somnux saġ
naqla dat tarte gədmoqaḏlux edi ha
omər ašər gəmḥalaqno bəṯr i nxiraytayḏi e omər gəmḥalqat izux
maḥwelele u darbo omər harke gəzzux ʕbar li walayayḏe ašər i daʕwayḏe ʕal i arʕo yo
mḥalaqle lu kurrəko ʕal u darbo maṭi l walaye koḥor dəmadəm di dahole di zurnaye məštuṯo yo
omər ašər ono u səsyayḏi l ayko d azze ktoweno u ḏ̣ayfo du baytawo
marfele u hafṣoro du səsyo ʕal qḏole w mhalaxle lu səsyo bayn i walaye maṭi l feme d tarʕo d ḥurma armalto
lo wert kətla lo mede e šlomo aʕlax ahla w sahla ʕal aʕ ʕayne e lə kḥowət aḏ̣ ḏ̣ayfe əmmo aḏ̣ ḏ̣ayfe ḏ̣ayfe d aloho ne lawo ʕal ʕayni ʕal riši tux ʕbar
ʕabər u kurrəko hulela kallawat li pire mṭaylan ǧule mṭaylan muklo mṭay tawno w sʕore lu səsyayḏi
axər i pire məqqa dukano d məṭyola gəmʕarṭo ʕurṭiṯo tarte maʕ ʕašqat dak kallawat həngi mlele kəstoṯa
e yade pire mə daʕwo yo mə məštuṯo yo bi walayayaṯe əmmo hou kurem aloho d maḥraw bayte d kose dumu azze ntəšle i aṯto d mirza mḥamma w aṯi
ašər maḥatle i məštuṯayḏe ʕal i arʕo li kačka mdaywalla b ruḥa lə kṭəryo lo noše mqadamla w abadan mdaywalla b ruḥa
kale fənǧan d žahr b iḏa ʕal i maṣa sida u qalamtarašayḏa b iḏe i kelike d bu zor məhrila gədqəṭlo ruḥa w šətyo u samawo
e omər ašər yade minax komətle m aloho lə kmətle mirza mḥamma ono no
de yade pire mədlax kallawat izax taylax čarčaf w taylan ṣəṭlo d masto d qaṭiro w tax
alo i pire azza mṭela ṣəṭlo d qaṭiro mṭela čarčaf
yade pire mlaylax ṭaṣe d masto
mlela i ṭaṣe masto w maḥatle i ʕisaqṯayḏi baynoṯa omər de izax hawlayo
gədəmmolax xabre lə kḥəwyolax amar bi ḥaṣra d kətwayt eba mdaywnat me quma gmaydat li ṭaṣe du masto m iḏi w gdəʕrono əmmo e baš yo gmaydola m iḏax
kəzzayo i pire kəmmole l kose dumu d obat daṣṭər diḏi d əzzi tarte kore si ḥurmaṯe d lo saymalla hašt bu šloḥo d qarʕi
e yade pire koṯat b ker əmmo uuh az diyatama ono səḥərdar no
mazarqono harke w bu ṭuro d šigur u gelo gnošəf mam mazruqayḏi
qay xayalat kosaymat aʕli bi šək hat yade pire daṣṭər diḏax yo
i pire mḥela raġla b tarʕe d ṭiza ya alla ya xude azzayo raq raq mḥela bu tarʕo di darga ha man yo hawo
əmmo kačam ono no ono ḥurma no mu haǧ kəṯyono aḥ ḥawronayḏi azzehən lab botani koxele kul ḥa gaze d laḥmo šotənne maye məṯnoḥi w gəzzano disa ʕal darbayna
əmmo pire me tamo peda oṯat maḥtat raġlo ʕal raġlo gmaydallax gsaymallax tre falqe w gəmḥalqallax bu quṣro da
haya be ʕarḏ̣ d kit minak sehrake dʕar
əmmo aʕʕau kačam bi ḥaṣra d kətwayt eba w d mdaywnat me quma gdoṯat maydatli ṭaṣe du qaṭirano m iḏi w gdəʕrono
qayəm əmmo itax yade itax ax xabre d məllilax kulle ṭrowən eli
ala azzayo mədla l droʕa hula i ṭaṣe b iḏa čfixola bi arʕo ḥəlla ḥzela ʕisaqṯo mkafrola d man yo haṯe
e əmmo kal kəḏʕatla əmmo mora di ʕisaqṯo sidax yo əmmo e əmmo amalle səmlux ḥal ha waxta d qəṭlono ruḥi
aṯyo məllale l kose dumu az diya tama d naqla ḥreto d əzzi gsaymalla ḥašt
maḥatle iḏe b kəste ele ste hulela saḥto d kallat
baʕ de i pire maʕ ʕašqat kəmʕarṭo
ʕurṭoṯe haw kokolən bi pire həngi d koṯela kef
aṯyo əmmo səmlux čara
omər izax amalla ṭro nəfqi i məštuṯo mi walaye qunaġ d saʕaye w ṭroṯən w obo əzən du mahrayḏa gdoṯeno notašna
kəṯyo kəmmola amar ṭro nəfqo i məštuṯo mi walaye qunaġ d saʕaye w gdoṯe gmobelax
kəṯyo kəmmo ya kose dumu i kačke kəmmo ṭro mofəq u ʕamo mi walaye qunaġ d saʕaye w hiye i məštuṯo somla tamo
me d kamilo i saʕaye huli u əzən du mahrayḏi ṭro mohalli
e komər hayhay kosom amr w konəfqi
hiye kəzze moyəd li kačka w notašla w ya alla w ya xude kəmlo i saʕayaṯṯe koṯən lo kačke w lo mede komər korowəx ʕal i ǧwaniyayḏe kofor kəzze maḥət b qamuṯe
koṯe komər mirza mḥamma komər he komər qay l aloho šqile m emux w me babux ašər gədqoṭannux flan kas komodle me ʕal ḥaṣe du səsyo w veǧare i ǧwaniye kəmʕalyole
naqla komarfele kowe mo pižat
u səsyayḏe komahzəm koṯe se ṭayre simər koṯe l side w kəmdayšən u ḥaywanano lu baxyo
koṯe ṭayre simər mu raf w nečirayḏe koḥor kal komdayšən lu baxyo
u səsyo lu baxyo w i kačke kobəxyo
e komər lo məllilax gqoṭele oḏaʕwayno gədqoṭele
koṯe kəmṭele lu bayto w kəmdarmən i lašayḏe w komoḥe darmono qum nḥire komanəḥle
komər aʕʕaw maqəmluxli mi šamṯo komər ḥaru dyar l kose dumu qṭilelux kəmmət maqəmlux mi šamṯo
kofoš u lalyawo side bu qadər w bi maʕrifa w bu əkram ṣafro komər əlla bəlla gəzzi
ya flan kas gədmakraxnux i arʕo kula gəmṭenux ḥḏo arfi femo me ruḥux gədqoṭelux annaqla gmoqaḏlux w gədsomlux qaṭmo w gmarfelux qm i hawa
omər əmkaniye layt gəzzi omər lo gəzzux omər e omər assəḥ omər assəḥ
amanat w qəyamat šayal ʕal u ʕaṣl di ǧwaniyayḏe mu baḥar yo
d lo məfqat ḥḏo mu baḥar hat čara latlux l kose dumu
malxat yarḥo w hiye b saʕaye gdoṯe l qamuṯux omər baš yo
u kurrəko disa aṯi si pirayḏe ha kurem lə qṭilelux omər yade qṭileli l aloho manəḥleli
yade pire u ʕaṣl di ǧwaniyayḏe mu baḥar yo ma aydarbo somno ṣodno i ḥḏo əmmo kuremən nfal bayn i walaye kit əxtyar bi walaye gədmaširi aʕlux
nafəl bayn i walaye ḥzele kmo əxtyar d səmme ḥamši šawʕi tmoni əšne
malava u ʕaṣl di ǧwaniye d kose dumu mu baḥar yo ayko kowela b mə miʕad di šato kowela
əmmi ya flan kas kowela masala bu rabəʕ bu yarḥo d nisən gdəṯyo lu baž
gəmḥalqo u saxlayḏa kətla dewo gurək gdoṯe u dewawo gdoxəl u saxlayḏa
hakka ayna d ḥoḏ̣ər tamo w d mḥame u saxlayḏa mu dewawo d qoṭele u məradayḏe gədsaymole w lo tənna
qam u kurrəko veǧare nṭəlle u yarḥayḏe nṭəlle u yarḥayḏe aṯi u yarḥo d nisən l riše du kurrəko yawmiya i dukṯo d madəllalle səmle ṭanəke w kəzze yotu eba hul ʕaṣriye
yawmo may yawme d aloho ḥəlle am maye labiṭi
aydarbo am maye labiṭi naqla nafəq qarʕa di səsto nafəq qarʕa di səsto nafiqo lu baž
nafiqo lu baž b aydarbo hawila bu baž heš lə lṭəʕla u saxlayḏa u dewayḏa yarəxle d oxəl u saxlayḏa
omər nafilo ṭrela mine xəd kətwa qam azzeyo qṭile u dewo lu zʕurawo nafiqo i səsto ḥəlla kal koqṭil u dewo
nafiqo i səsto aṯyo lṭəʕla u saxlayḏa
əmmo flan kas be mən nošo hat bu soz d aloho u mərad d aṯət ebe gsaymalle ʕiš
konofəq u kurrəko kəmmo u mərad u maqṣadayḏux mən yo komər ašər u mərad u maqṣadayḏi kose dumu ntəšle i nxiraytayḏi
məbloli naqla qṭileli w ašər ṭayre simər l aloho w bəṯr ele manəḥleli w kaṯino u mərad u maqṣadayḏi kobaʕno d mobanni i nxiraytayḏi
e əmmo ʕal aʕ ʕayne ašər kose dumu i ǧwaniyayḏe i barṯayḏi yo de əmmo mədlux tlaṯ mene mu biži d qḏoli i kelike d sniqat štay ǧġara ḥat manṯo mənne aʕla ono ḥaḏ̣ərto no sidux lo ḥarulux arfili
marfele šləḥle tlaṯ mene mu biži d qḏola maḥtile b kəste w aṯi
aṯi si pire omər yade pire izax si kačke
əmmo ho kurem gqoṭelux disa lawo lo məstahlat omər izax azzayo əmmo amalle ṭro korəx tloṯo dawre i govandayḏe l ḥeḏar i walaye ṭr oṯe mohalli
hula u əzən du mahrayḏa aydarbo azzayo
azze mədle l droʕa di kačke w aṯi marawxole bəṯre ruḥe nafəq mi walaye maqḏaḥlele ǧġara maḥatle manṯo m di səsto
i səsto w i ǧwanikayḏa quma aṯən l side w rawəx ʕal i səsto hedi komhalxo
ya flan kas vega gmoṭelan əmmo ṭro moṭelan mə ḥarulux mine i ǧwaniyayḏi b čučke yo layba d malxo ṭro moṭelan
mhalaxxe hakka məqdar d saʕaye zəd aṯi kose dumu koḥoyər ko disa ntəšle i aṯto mḥalaqle bəṯre aṯi l qamuṯe
komalla li səsto komalla lo aṯi l qamuṯi kəmmo ġamo layt lo zayʕat
mqadamlala xəd marke l fema di darga li emo di ǧwaniye d kose dumu mʕayaṭla aʕla əmmo haya dele d kit minax
aʕleye w ḥaleqe me ʕal ḥaṣe d ruḥax w tax sidi
w me d šamiʕo i barṯo yaʕni u farxo di səsto maʕlela me ḥaṣa w ḥwəṭla bi arʕo w azza si emo
w məlla li emo l mirza mḥamma annaqla rwax hat aʕli w i nxiraytayḏux ṭro rawxo ʕal u farxayḏi w darḥal rawixi w azzən bu baḥar
w bəṯr maṭən l si ḥoṯo d mirza mḥamma hayo d kətwa se ṭayre simər w ġalabe fṣiḥo i ḥoṯo d amṭele i nxiraytayḏe
w qayimi səmme məštuṯo šawʕo yawmo w šawʕo lalye w mḥirənne ʕal ḥḏode w ḥzalle xer m ḥḏoḏe
w tə žmira xwaš
besəm šlomo aʕlayxu abuna
der pfarrer b šayno w b šlomo
aydarbo hatu
aloho mnaṭallux
duwetu saġ aloho madəmxu b rišayna šamiʕina bi šabṯo d fayət aṯi u rišo di dawlayḏan d tərkiya ǧamal gursal l omid yaʕni l dyarbakər w məǧġalxu aʕme hal kəbʕina šəmʕina i ǧġaliye d məǧġalxu aʕme
der pfarrer naʕam aṯi u rišo di ḥkumayḏan ǧamal gursal ḥaqiqatan ġalabe abəʕno d əzzino li zyarayḏe səmlile talafon lu ali b ʕaṣriye komanno ǧamal gursal gdoṯe larke l dyarbakər m iḏe d kətno ono ste rišo di ǧamaʕa das səryoye kuhno di ǧamaʕa das səryoye e kobaʕno d məǧġənno aʕme ḥatta d mawḏaʕne ʕal i waḏ̣ʕiyayḏan das səryoye
məlleli adlalyo lo fašlan əmkaniye d qədrat ḥozatle m iḏe d as saʕatayḏe d kətne malye ramḥəl d aloho ṣobe gmətfakanno bu šuġlano
besim naʕam
der pfarrer yawme d tloṯo me ṣafro i saʕa ba tmone səmli talafon lu qolordu qumandani məlli balki u ali gṭoʕe i rəǧaṯe d simoli mine lə mkamela besim naʕam
pfarrer w u qolordu qumandani kayəs šafər bu šuġlano ktowe məṣʕoyo
u qolordu qumandani ste azzile lu stəqbalayḏe
səmlan talafon lu amər subayi besim naʕam
pfarrer amər subayi hule i kunyayḏi lu qurmay baṣqani w huwwalli talafon mərre tṛ oṯe lu orduʔavi bu orduʔavi tamo ḥoze u yawar d ǧamal garsal u yawar gmaʕballe gab u paša gməǧġoli ʕam ḥḏoḏe
kətwo gabi yatiwo saʕid bigun hiye ste mi ǧamaʕayḏan das səryoye yo w b məḏyaḏ makinəst yo hiye ste gabi yatiwo wa bi saʕayayo qayəmno lwəšli ǧuli w ono w saʕid a tretayna azzano mhalxone hul d maṭina lu orduʔavi
u waqt d azzan ḥzelan niše w gawre w naʕime w ʕaskar w ənzəbaṭ polisin w qumandanin w makayən ġalabe b feme du tarʕo di nəzamiye
tamo u ṣabrayḏi qṭiʕ w məlli haw kətlan əmkaniye d qodanno ḥozeno u dawlatraysi besim naʕam
pfarrer ʕam haṯe kula l aloho hawxa ṣbele nafəq u yawar
nafəq lu tarʕo di nəzamiye w azzino mqadamlile šlomo w məllile klozəm bi waṣṭayḏux d məǧġənno ʕam u rišo di ḥkumayḏan d aṯi hule šaraf li mamlakayḏan li walayayḏan
ṭləble mini i kunyayḏi qart hulile qart diḏi maʕballe l gabe w bəṯr b ḥamməš daqayəq aṯi qreleli omər tux kmaqbelux
azzino ʕabərno li durto du orduʔavi kulle aṣ ṣubayiye tamo qime u ali amniyat mudiri arkan di ḥkume haman haman kulle tamo wayne besəm naʕam
pfarrer awwalna d ḥzeleli lu rišo di ḥkumayḏan sayən ǧamal gursal qayəm m ʕal u kursiyayḏe w možadle iḏe di yamino laf eli omər hož galdin sayən ʕaziz be
m iḏe d kətwa əšmi bu qartayḏi kṯiwo aḏəʕ ṭabiʕi əšmi besəm ṭabʕan
pfarrer huleli kurəsyo mqabəl diḏe ono w hiye yatiwina i foṯo bi foṯo w b foṯo gaḥaxto fəgʕo šafiro stəqbal šafiro maqbeleli
səmle u suʔalano mini hiye b tərki ǧġil faqat ono səryoyo gdomanne besəm naʕam pfarrer məlleli omər hatu səryan qadəm hatu səryoye qaḏmoye hatu məllile naʕam aḥna səryoye qaḏmoye aḥna w ono u qašo di ʕito di maryam ana b dyarbakər u qašišo di ǧamaʕa da səryoye no
məlle ġalabe fṣəḥno bi meṯaytayḏux aḥna fawqalʕadat krəḥmina as səryoye mu sabab d kətyo u tarəxaṯṯe gabayna naḏ̣ifo w as səryoye daʔima b šrolo w bi triṣuṯo komhalxi aʕmayna
ḥatta ono waxt d kətwayno bu maktab kətwa tre yolufe səryoye aʕmi qorənwa bas uʕdo əšmayye lo koḏaʕno mən yo haw koṯe l boli me zabno raḥuqo wa
ʕam haṯe ono ste hawino mamnun
məlleli kətxu harke ʕito dukṯo di ṣluṯo mərli naʕam kətlan ʕito dukṯo di ṣluṯo d kətyo ʕatəqto
məllile i ʕitayḏan u tarixayḏa bu doro tliṯoyo ʕamiro d mar romaliye d mar rumoye fayišo elan
yaʕni hani alfo w šeṯmo əšne d ʕamiro i ʕitayḏan
kosomno zan d i ʕito w u sur d dyarbakər ʕam ḥḏoḏe ʕamiri
m iḏe d bu tarix d lubnan kəmqayəd komər aʕ ʕitoṯe d kətne b mazopotamiya d kətne b beṯ nahrin kulle mu ṭaraf d helane i malkṯo ʕamiri
ayna d kətne ʕal əšme d maryam yoldaṯ aloho l helane i malkṯo maʕamrila
w dat tarte lašan u tarixano d tobat gabayna adyawma u aṯar dar romaliye bi ʕitayḏan mawǧud yo
riše daʕ ʕamuḏe heš i ṣanʕa u šuġlo dar romaliye yo
maṯe kəḏʕina d kətyo i ʕitaṯe d bu doro da tloṯo ʕamərto
w xd i ʕmara di ʕitaṯe kito b məḏyaḏ w baq qəryawoṯe d ḥeḏor mədyaḏ xd i ʕito d kfarze d kətyo bu ṭuro d məḏyaḏ xd i ʕito d ṣaləḥ xəd mor abrohom w mor hobil d məḏyaḏ w xd i ʕito d ndaṯaloho d ḥaḥ w xəd mor gabriyel w xd i ʕito d ḥapsəs aʕ ʕitoṯo d kətne hawxa d kulle fayiši mu zaman dab bəzansiye w dar rumoye i ṣənʕaṯṯe u naqšaṯṯe kəmṭabəq ḥḏoḏe w bi ḥarayto ste u tarix kəmṯabatte
bəṯr maṯe lu rišo di dawlayḏan ǧamal gursal məlleli omər kmo bote kətlux ǧamaʕa harke məllile aloho mozəd i ḥkume w aloho mozəd i ǧamaʕayḏan
i ǧamaʕayḏan harke d maṯe bote yo yaʕni tarte mo bote
məlle b dkoṯo ḥrene latlux məlli kito faqat latno ono u rišaṯṯe kətter rišo kətlan l kulan ḥa rišo
məlleli man yo məlli aloho obelux ṣəḥḥa elux kətlan məṭropoliṭo yuḥanun dolabani b mərde hiye u rišo d kulan yo w ono qašo taḥt u fuqdonayḏe bi ʕitaṯe koxodamno
kito b mərde maṯe w ḥamši bote balki d howən tloṯmo bote səryoye w kito b məḏyaḏ w ḥeḏor məḏyaḏ tre alfo bote səryoye w kito b alaziġ əštaḥṣar bote səryoye w kito b malatya ḥamšaḥṣar bote səryoye w kito b adiyaman ḥamšo tmoni bote səryoye kito bi skandarun ʕaṣro bote səryoye kito b anqara ʕəsri bote səryoye w kito b ṣṭambəl tlaṯmo bote səryoye
ema d məllile u ʕadadano dəṯṯe u mənyonano dəṯṯe fawqalʕadat hawi mamnun w ġalabe fṣiḥ w məlle aloho mozadxu
ʕam haṯe ono ste mqadamlile tawdiṯo w məlli kulle daʕoye laḥ ḥayayḏux ne
məlleli an naʕimaṯxu kəzzehən lam madaršoṯo di ḥkume lam maketəb
məlli naʕam ksaymi bila əstisna kulle kəzzehən kqorən bam maketəb tərki w ḥatta i ṣluṯayḏan bila bi ʕito tərki kəmṣalinala ġalabe fṣiḥ hawi mamnun
ʕam haṯe kulla məlleli omər a šlomayḏi w i ḥubayḏi mqadema l məṭropoliṭ ḥanna afandi dolabono w xaṣṣatan hat ste bu waxt di ṣluṯo kobaʕno d i ḥubayḏi w a šlomayḏi d mabəlġatte li ǧamaʕayḏux
məlleli kətlux səqənti mede kətlux raǧa mede kətlux mamro d əmmat məlli lo bas kətli ḥḏo məlṯo d omannux məlleli mar
məlli i raǧa d kosomno minux kobaʕno i məlṯo i štaġaliye d kəmmilan gawur haṯe d tolatla m aʕlayna
omər ono asasan ʕal haṯe daʔiman kul yawmo bu radyo baġ ġastat daʔim kməǧġənno komanno
baynoṯayna frišuṯo lo ko d howe kulan turk na w kulan tabəʕ du bayraq du turk na
səryoyo howe ṭayo howe mən d howe kulan turk na w ktoleno i məlṯaṯe m aʕlayxu hiš lo mətʔaṯrutu
ʕam haṯe kula ṭləbli msaʕada mine omanno kobaʕno d u waxtayḏux d kətyo b ṭimo d lə msaḳanne d lə mḏ̣ayaʕne hawli dastur qoyamno
məlleli lo lo ġalabe fṣəḥno bi maytayḏux itaw məǧġolina
faqat oḏaʕwayno d u waxtayḏe ġalabe ʕiqo yo kobəʕ d əzze lu taftiš daḥ ḥaylawoṯo daʕ ʕasekər ṭləbli xaṭər mine w nafəqno
ʕam i nfaqto d nafəqno ham naqqa ḥreto mədle l iḏe w mədla l iḏe d ḥḏoḏe hawino fawqalʕadat mamnun mine
w zlam ġalabe makixo w zlam ġalabe mnawro yo fawqaʕadat ənsan kamilo ḥaqiqatan kmaləq d howe rišo di ḥkume d tərkiya doʕinale
besəm abuna ġalabe hawino mamnun mam maʕlumat d huluxli bi aṯna di ziyara du malkayḏan d tərkiya duwetu saġ b rišayna
kətwa latwa ṭaw m aloho d bi šmayo latwa
kətwa malko kətwayle abro w barṯo
komər kətwa tuṯo qm u tarʕo du quṣro du malko kətwayle taxt
a tloṯo yarḥe du qayṭo u taxtayḏe taḥt mu ṭelolo di tuṯo wa
kito qeno d lagge l ʕəl mene ʕal i tuṯo li lagge mfaraxla kətla tloṯo farxe kəlle komfarəǧ aʕlayye
komər yawmo may yawmone d aloho kayula li emaṯṯe i emaṯṯe mayiṯo i emo daf farxe
komər u babaṯṯe ġayəb me ṣafrayto hul ʕaṣriye ḥərre laf farxanək kəmṭele ḥḏo ʕal reše daf farxe ənnahu mṭelele pire
u ḥakəm kəmfarəǧ ʕal af farxanək
komər i naqqa d ḥzele mṭele i ḥurmaṯe omər ya ḥurma hate ḥaṯto aṯət w laybax kərxat w lə kəḏʕat harke i dukṯo hate hwalle moro ono gəzzino moṭenanne muklo w maye
əmmo ya ahla w sahla ono ono əbʕowayno u xabrano d əmmatliyo amma d əmmono ono gtuyanne moro w hat izolux gdəmmat ḥzay m uʕdo va yaʕni lə ksaymo bu xabrayḏi izux
komər hano i naqqa d qayəm azzele hiye d moṭalle u muklo hiya mədla l farxo manne mḥelale nəkəl qṭila mḥalaqla mi tuṯo kəlle u ḥakəm kəmfarəǧ aʕla
komər i naqqa d qṭila hiya fayiro azzala aṯi u babaṯṯe mṭelalle muklo koḥoyər latyo i emaṯṯe mawǧud
ḥoyər lə gmibayən u farxo kḥoyər taḥt i tiṯo kəle tamo naḥət ʕal reše du farxo kəle miṯo
saləq baxi aʕle ha məšwar aṯyo i emaṯṯe
xer yo omər walla mayəṯ farxo m diḏi
e əmmo bi twərte d qḏoli walla məlli lə kəzzino lə kəzzino lə kəzzino əmmo haw qadirono ʕal ruḥi
w azzux w lo daʕirat məlli kafine ne ḥṭiṯo yo qayimono naḥitono l tamho ha uʕdo hə hə b qamaytux azzino
kəle u malko kəmfarəǧ aʕle w koḏəʕ b lišone daṭ ṭayre kofohəm manne ənnahu mə kəmmo
de merəko iḏa fayəšlan a trani mrabəllan baslanne
ṭrowe hawo l feḥəl l aloho
komər u yawmawo azzele deri yawmo disane hiye bu mazlo d azzele hiya mḥalaqla u ḥreno
aṯi ḥurma lo məllilax aṯməl omanno l əzzalax w ono kəzzino koṯeno hat kazzalax koṯən ṭayre nuxroye kmaydi laf farxayḏan mḥalqənne ḥaq latlax aʕli
awwəl gdəmmatwayli laybi mrabyono naʕime lo moṭewaynax
l ono bi zoriye mṭelilax
əmmo ya merəko kətlan ḥa iḏa kan d aloho ṭorele barbar d ʕaṣro yo
alḥamdəlla mhaškər u morayḏux w aloho rabo yo gəmrabina hano baslanyo
komər deri yawmo məlle ḥurma hat izalax lu muklo hat swaʕ w mṭay lu farxo w ono baʕden gəzzi oxanno
komər hiya azzala xila mṭela muklo lu farxo w aṯyo
bu maṯyo d aṯyo hiye ste omər d annaqqa kazzi ono hama marke me ḥeḏər u balad gdoxannoli fako w oṯeno
komər i naqqa d hiye azzele hiya mədla lu farxo mḥalaqla mḥalaqla qṭila w azzala
azzala ha ʕam ṭwoʕe d yawmo daʕər u merəko aṯi ko yo
əmmo walla mən d əmmallux aṯən kətwayli ḥawrone aṯən qrallalli azzino maṭyanne w azzino hama azzino l tamho w daʕirono aṯyono lo farxo w lo mede ḥəlli taḥt i tuṯo kəle tamo
u ḥakəm tamo wa lo maǧreli mene mnakfono d əzzino walla i masale hawxa yo
de merəko kalan ǧuwan iḏa d aloho roḏe m uʕdo w azolo gsaymina qeno w gmoṭina farxe
liʔannahu laybe d omər qayyo ma mə gdomalla af farxe mayiṯi azzehən
u mede d fayəš b iḏe mə gdomalla azzehən azzehən
u ḥakəm kəmfarəǧ aʕlayye komər waʕd ʕam aloho d yawmo ǧorela mede li ḥurmayḏi baḥ ḥayayḏi d lo gowanno
komər lanək maḥəttanne qeno ḥaṯo w lədde beʕe w səmme farxe w u ḥakəm kəle u qenano čik bu fəkrayḏe yawmo d mayiṯo i aṯto aydarbo gədsoyəm
aloho raḏ̣i hawxa kayula li aṯto du malko w mayiṯo
komər bu mawto d mayiṯo kətle abro w barṯo mena u abro u rabo yo i barṯo i naʕəmto yo
fayəš šwaʕ əšne w lo gawər laʔinnahu b lebe layto d gowər amma u məǧləs lə kṭore mene
i šato d kamilo a šwaʕ əšnayḏe u məǧləs əmmi lə kmaqəblina haṯe menux
aw gyətwat gmaqiminalan malko b dukṯux w aw gmoṭatlux ḥḏo ḥatta d əḏʕina laʔinnahu l ayko kəzzan w oṯina
omər ono ste gəmwaʕadnanxu iḏa kan d moṭenoli ḥḏo d obitu waʕd ʕam aloho noše d l omər lu ḥakəm kətle abro walla gmoṭeno ḥḏo walakən d lo yomituli lə ggowanno ono e əmmi baṣiṭ yo haṯe
ʕaṣriye layəm u məǧləs w bu qarar du məǧləs kule imalle d me feme d noše lo nofəq lu ḥakəm kətle abro
u abrayḏe maḥətle bi madrase w maḥətle i odayḏa bašqa yo
kowe bi odayḏe kəzze li madrasayḏe mi madrase koṯe kəzze li ġurfayḏe
e rḏ̣ayulli ʕal ḥḏo i wazara i ḥḏo d roḏ̣itu aʕla d moṭitula ono maqəbloli
nafili bu balad mnaqallalle ḥḏo barṯe d babo mṭallalleyo
mṭallalleyo komər fayišo šato gabe nošə l aḏəʕ ənnahu d lu ḥakəm kətle abro
komər yawmo i aṯto du wazirayḏe kəzzala l gabe kəzza zyara si aṯto du malko i žġaliye xabro marke ha marke ǧġili aydarbo hat aydarbo lo
walla mabṣuṭ no w ġalabe mkayafto no amma wansiye lə kmiwansono
kətla i yatəmtaṯe lo kəḏʕo məǧġolo lo kəmwansoli me ṣafrayto l ʕaṣriye bayn an naʕime yo
əmmo lḥamdəlla əmmo u kurrəko lo koṯe ǧare l gabax
əmmo mən kurrəko lḥamdəlla lu malko kətle abro xort yo əmmo lu malko kətle abro xort əmmo e əmmo mə ġamo
əmmo hawili šato šato w falge su malkano yawmo lo məlle walla kətli abro w ḥzaye məš šəkəl yo
ṭayyəb ma u abro yo latyo u abrayḏi ṭayyəb ono u abrayḏe gəzzino qəṭlalle gəzzi šənqalle gəmšadralle l talane mə gsaymono ono bu abrayḏe
xəd kətyo u abrayḏe adyawma hawi diḏi ste
ṭayyəb əmmo hawil šato li barṯo gabi əmmo heš ḥzela ənnahu quzurquṭ məllila
bas əmmo aloho rabo yo hakka ʕaṣriye aṯi de ono nəfqono me ḥaq du malkano
hano latyo maliye latyo kallawat mede d tolalle meni laʔinnahu abro yo ḥatta lalyo d maʕəq lebi miwansono ebe
komər ʕaṣriye yatu məǧləs fayiši li saʕa ḥṣar haka traḥṣar hul d mbarbzo i ǧivataṯṯe
bəṯr me d qayimi hiye aṯi li odayḏe mḥele ʕal u tarʕo lə ftəḥlale u tarʕo
komər ḥurma ono no u malko no aṯino flan saʕaye yo ʕaybo yo
kələn aḥ ḥurras qm u tarʕo kmoḥeno lu tarʕo ṣafrayto gdəmmi u malko fayəš moḥewa ʕal u tarʕo w i malkṯo lo fətḥowayle u tarʕo ʕaybo yo eli noše šoməʕ
əmmo gtowat tamo halbat u sababayḏi əmmo la u sabab d kətlux abro hani šato w lə kmaqiratli
izolux su abrayḏux dmax
ǧar bar əmmo lo kowe gtowət qm u tarʕo
aw gmoṭət u abrayḏux aʕmux gədʕəbrat w aw gtowət tamo qm u tarʕo
mat tarte zbaṭlux ḥḏo
omər waʕd ʕam aloho w aʕmax ftaḥli adlalyo u tarʕo d noše lo ḥozelan mbahdelan ṣafro gmoṭenax u abrayḏi d ḥozatle ṭrowe ʕala ṭul gabax annaqqa
komər ftəḥlale u tarʕo ʕabər u malko lawġul hat m ayko kəḏʕat kətli abro
eh əmmo ṭayyəb u abrano u abrayḏux yo ṭayyəb latyo u abrayḏi
e bele komər xəd kətyo u abrayḏi u abrayḏax yo ste
e ṭayyəb omər ono u qaṣano mšayelilax koḏaʕno d aṯi l gabax amma l aṯi l gabax ono m ayko koḏaʕno
ono koməǧġanno mu šuġlo du abrayḏi w diḏax walla lazəm u šaʕb məhnene
ono latli haž lo koṯe lo lo koṯe
əmmo lo əmmo hani hawili šato šato w falge gabux heš ʕayni lo naḏ̣iro ʕal u abrayḏux
omər soz aʕmax ṣafro ṭoreno d oṯe ḥozatle
komər daməx u lalyawo ṣafrayto qayəm azze məllele lu abro abri komər adyawma gəzzolux ḥozət emux gəzzəx lu stəqbal d emux
laʔinnahu maqərre be l ma maqəlle lu malko kətle abro čara latla d adyawma d l əzzux ḥəzyolux
kəmmi u abro du malko ste layəq wa šafiro wa
komər səmle kar diḏe mlele i kəstayḏe lirat naḥət li dukano das səyyaġ šqilela šayro li emo mede mnasəb w mbelelayo haddiye w azzele
komər azzele mḥele lu tarʕo li ǧeriye ftəḥlale u tarʕo
komər ʕabər i naqqa d ʕabər azze l iḏa di emo nšəqle iḏa di emo yatu tamo
kətle ḥawrone laʔinnahu bi saʕaye knəṭrile
i saʕa tmone d lo nofəq bač čaʕ d lo nofəq haw kəppe kolən li heviyayḏe
kali li saʕa bač čaʕ si emo omər yade bu əznayḏax kobaʕno d əzzino w kali gəzzino haka saʕaye haka tarte ʕam ḥawroni gdoṯeno gfoyašno gabax hul d nohər
əmmo ḥa d reše d babux kəmyono hate lo kowe d nəfqat adyawma mu baytano
səmle lo səmle lə ṭrela d nofəq
maqlaḏla u tarʕo w mədla lu qliḏo čəkla b kəsta mofaqla i ǧeriye larwal əmmo izalax
əmmo ono mšaraṭli ono towewa žboni d babux lo saymowayno babux
ono i saʕaye qamayto ḥzelilux ʕal i ḥzaytayḏux ono səmli babux
lo kowe emi hat flan bəhvan
əmmo ono kəmmallux ono towewa žboyi d babux lo saymowayno babux
ono i saʕaye d ḥzelilux ono əḏʕowayno d kəttat ənnahu šab ḥalyo hawxa ono i syamto d səmli babux bi masalayḏux səmli babux
səmle lo səmle lo qadər maxləṣ ruḥe mal lappatayḏa
komər hedika mḥelela hul d qadər w šqile u qliḏo mena ftəḥle u tarʕo mahzamle
komər u tehzimo d mahzamle aṯi heš kalənne ḥawrone li heviyayḏe
aydarbo šaʕəṯ šaʕəṯ hama hawi xu muqro di bəḥto
ya aḥuno xer yo kəmmi hawxa šaʕiṯat hawxa admo lo fayəš ebux
omər mətyaqnitu šapəʕno uʕdo bu nfoqo d nafəqno ḥzel zəha d kurfe mḥalaqle ruḥe aʕli w bu tehzimo d mahzamli haw aḏəʕno aydarbo ṣxəlli u tarʕo bəṯre ruḥi omər ḥzeli čik bu šuro du baytayḏan
hawo omər ono aḥunux no mhaləx walla ayko towe uʕdo gmofaqne qoṭanne flan behvan omər aḥuno aw gmaḥərwina u quṣro kule aw lə knofəq ṭrayu mene
hano li emo mə səmla qayimo ləšla tre dawqe d laḥmo škava w maḥtila ʕal i xaṣraṯe w haṯe diḏa w damixo ʕal u taxtayḏa
w kale nalnal diḏa me ṣafrayto hul d oṯe u malko falge d yawmo l ʕrayto
i naqqa d koqəlbo li xaṣraṯe u laḥmo škava komətwər koṯe raqraw diḏe
hə ap parsuwayḏa yaʕni twire ne
aṯi u malko mḥele lu tarʕo falge d yawmo yo wax di ʕrayto yo
məllala li ǧeriye əmmo ṣxar u tarʕo qume
ṣxəlla li ǧeriye u tarʕo w kalyo qm u tarʕo
ftaḥ u tarʕo əmmo u qliḏo latyo aʕmi kale ʕam i malkṯo
ftaḥli u tarʕo əmmo ma hat l mə gʕəbrat lawġul
ono ono lə ḥzeli baḥ ḥayayḏi pire b tre zlame
amma u zlam kmoṭele tarte pirat
awwəl da gdəmmatwayli ono gmoṭenax lu abrayḏi ḥatta ono d əḏʕowayno man d saymono
walla əmmo hul d mayṯat gtowət qm u tarʕo
la u malko mi lagge koḏəʕ i masale aydarbo gdəṯyo
lo kəmtane hiye koḏəʕ i masale aydarbo yo
omər hat ftaḥli u tarʕo be aydarbo kəbʕat soz ʕam aloho w aʕmax d soyamno bu xabrayḏax be aydarbo kroḏ̣ət hawxa ksoyamno
komər ftəḥlale u tarʕo mən kəmʔamrat
əmmo kəmʔamrono d qəṭlatle w moṭatli qadaḥ d admo m diḏe d šətyalle
hawxa kəmʔamrat əmmo e hawxa kəmʔamrono
omər ahla w sahla hawli muhla adyawma ste ṣafro laʔinnahu adyawma nafəq lo koḏaʕno ayko gmiḥayṣəl +det balki lə mḥayṣannole ʕaṣriye d oṯe lu bayto gədṭoreno aǧ ǧalode zəbṭile šəlḥi qarʕe moṭəllax qadaḥ d admo m diḏe štaye
komər naḥət lu məǧləs latəm u məǧləs məlle li wazara omər ya ǧamaʕa omər ono u yawmo d gawənno d maḥətxu u qarar d gowanno mən iman maḥətlan bi ḥalo
haymən əmmi maḥətlan u iman d l əmmina lu malko kətle abro
omər ṭayyəb omər man manxu komoṭe qəm iḏe d qoṭəl u abrayḏe moṭe qadaḥ d admo lu ḥurmayḏi mene
e man yo d lebe d obe qebəl d omər ono gəzzi qoṭannole w moṭeno qadaḥ d admo m diḏe šətyole
komər noše lo məlle ono qoṭannole
komər məlle lu waziro zux qrey l tre ǧalode d oṯən məblile məfqile mu balad qəṭlile moṭən qadaḥ d admo m diḏe
komər mədde lu kurrəko mofaqqe mu balad w azzehən
bu mazlo d azzehən komər lu kurrəko azze mədle lu səsyayḏe rawəx ʕal u səsyayḏe w mhalaxle ʕam aǧ ǧalode
de harke w de tamho de harke w de tamho mhalaxxe məšwar raḥiqi mu balad
lo hənnək kəmmi klay harke d qəṭlinalux w lo hiye komər qṭalulli raḥiqi mu balad
komər bu rḥoqo d raḥiqi komər l ḥa manne məlle lu ḥreno e ṭayyəb aḥna l mən aṯina aḥna d qəṭlinale w məblina qadaḥ d admo m diḏe li malkṯo
e komər aṯi l bole du kurrəko e omər ono bu amraṯxu kalyo no
komər naḥət mu səsyo məlle mə kəmʔamritu ahla w sahla
ḥa manne omər wallahi lo gqəṭlinale w adyawma u abro du malko yo w u malko w i aṯto məxtalaffe aʕle
balki ṣafro u malkano lozəm lu abro mə ḥaq kətlan aḥna m aloho d qəṭlinale
ʕal darbayna alfo medone ḥəyewən kito dabibe d qəṭlina w molina qadaḥ d admo w məblinala li malkṯo
xuna i malkṯo hawyoli frišo d mfaḥṣo u admo ənnahu u admano daʔ ʔənsane yo walla daḥ ḥəyewən yo
komər izolux aḥuno aloho howe aʕmux ayko d kəzzolux izolux bas lu balad lo dəʕrat laʔannahu d dəʕrat gqoṭəʕ baʕden qarʕayna lo diḏux hat gxəlṣat hiye gqoṭəʕ qarʕayna
omər soz ʕam aloho w aʕmayxu lu balad lo doʕanno w izoxu aloho howe aʕmayxu
hənnək daʕiri komər ḥzannanne qurṭayso ḥašša d kalbo šləḥḥe qarʕe w mlalle u qadaḥayḏa admo mṭallallayo ela štela w u kurrəko mhalaxle
komər mhalaxle bəṯr me falge d yawmo yo qayəm ġəzale me qume
mən naqšat kit bi arʕo kit ʕal i ġəzalaṯe
komər mḥalaqle bəṯr i ġəzale mḥalaqla bəṯra de harke w de tamho de harke w de tamho
maqlable i nawalaṯe saləq l qarʕe du dyarano mḥalaqle bəṯra hul d ṭawəʕ u yawmo bəṯr i ġəzalaṯe kəmḥaləq
komər ṭwoʕe d yawmo komər ḥəlle čiko qum šeno barəm qm u tarʕo di šeno kəla škafte
ʕabər lu tarʕo di škafte komər nafəqle ʕavd hano u hno d qarʕe
komər ya ahla w sahla ġalabe b xer bu ḏ̣ayfo ʕazizano e tfaḏ̣ḏ̣al aḥuno komər ʕbar lawġul
komər ono meni w me babi zoyutto yo
komər aloho rabo yo rab meni hat ʕbar b qamayti gʕobanno lawġul
komər bu ʕboro d ʕabər grəšle u kurrəko u sayfayḏe me qume əšme aḥmad yo
komər grəšle l aḥmad u sayfayḏe me qume mḥele qṭəʕle a tre raġle du ʕavd
komər qṭəʕle at tarte raġlayḏe nafəl bu tarʕo w šapəʕ hiye lawġul
komər šapəʕ lawġul karəx lawġul karəx harke karəx tamho ḥəlle kit farše kiba haqqa b falga di ḥalo bi škafte
maʕlele i farše ḥəlle kala zarzamine
hama mədle mgargašle u ʕavd mḥalaqle čəkle bi zarzaminayo
maḥətle i faršayḏa aʕla w ṭrele mena
ḥəlle kale u makul du ʕavd kule mawǧud bi škafte
omər alla wakil nəʕme xtaṯe l aloho lawleli hama gtoweno harke hul d moyaṯno
komər hiye u šuġlayḏe mən hawi b imomo kəzze lu ṣaydo ʕaṣriye koṯe doməx bi škaftayḏe
i ḥoṯo naʕəmto wa w lə gmaǧre mwaʕadle a tre greʕe d lo doʕər lu balad w kobəʕ moṭe i ḥoṯo aydarbo gmoṭela
komər u ḥa yawmo rawəx ʕal u səsyayḏe w azzele w səmle qəzd du balad du babo
komər maṭile l daworo omər daworo komər ha omər d omannux xabro omər amar omər
kobaʕno d əzzolux su malko d əmmatla kale aḥmad b flan dukṯo koṭoləb i ḥoṯo
bas kəmwaʕadnolux d l əmmat l tə noše xlaf me babi
iḏa kan d əmmat uʕdo lo komanno ele gəzzino gdomanno marke l tamo walla kale aḥmad w kale aḥmad omər uʕdo harke gqoṭannux mobanno at tawrayḏux w gəzzino
mwaʕadle ənnahu d l omər l tə noše žġayni mu malko u babo du kurrəko gəzzino gmoṭeno ḥoṯux w gdoṯeno
komər čəkle iḏe b kəste u mal du ʕavd zaḥf wa
i xurǧazinayḏe mliṯo lirat wa mu mal du ʕavd yo
komər hulele lappe d lirat w kali qm at tawrayḏe hul d azze lu bayto w yaʕni doʕər
komər azzele raṣṭ su malko kale u malko taḥt i tuṯayḏe ʕal u taxtayḏe yatiwo drele šlomo ʕal aḥ ḥoḏ̣ure w ʕal u malko marḥaba
marḥaba xer yo 
omər walla aṯino ḥal w i masale d aḥmad hawxa yo e 
komər qrele li kačke məllela barṯi gəzzalax ʕam u daworano li dukṯo d mobelax w ʕaṣriye gdəʕritu tavda ḥzay be mən kobəʕ gəzzalax aʕme
lo məlle kəle aḥunax li heviyayḏax ḥatta noše me ḥeḏore ənnahu noše d šoməʕ u qayso d gabe gmaqər gdomər lu malko mšadalle i barṯo
komər ya u malkayḏi aṯi u abrayḏux kobəʕ i ḥoṯo
omər u abrayḏi qṭəlle hat koṯət kəmmatli kəmmat u abrayḏux kobəʕ i ḥoṯo
omər ono komannolux kale qm i fadonayḏi kalyo hul d mobanno i ḥoṯo
azzele lu malko mədle l droʕa di barṯo omər italax barṯi gəzzalax ʕam u daworano w ḥzay mən kobəʕ w gdəʕrat
laʔannahu lə gmaǧre d maqər d omər walla gəmšadannolax se aḥmad gəzzalax se aḥmad me d məlle gəzzax se aḥmad u taxtayḏe gəzze gmaqər li malkṯo yaʕni ḥatta kosoyəm i ḥəzbaṯe
komər azzala i kačke ʕam u daworo maṭyo lu aḥuno mədle masəlmole maḥətle iḏa w du aḥuno b iḏe d ḥḏoḏe w maruxole bəṯre w məblole
məblole maḥtole bi škafte hiye kəzze lu ṣaydayḏe w hiye kofayšo bi škafte ksaymo u muklo du aḥuno
komər ksaymo u muklo du aḥuno u šuġlo du aḥuno xlaf mu ṣaydo mede layto
komər u ḥa yawmo u ʕavd koqore mi zarzamine
koṯela ḥəs li kačke mede lə kḥəzyo
i naqqa d kokənšo ksaymo xušxuš bi arʕo hiye komaṣəṯ ʕal u xušxušayḏa i naqqa d kokənšo hiye kqore
kqore kkərxo harke kərxo larwal knəfqo kdəʕro mede lə kḥəzyo
i kačke kəmmo walla mən kito
kəmmi i naqqa d ḥa kowe b nawale ʕamuqto ḥa koməǧġəl kəmmi i nawale kmadəʕro ʕal ḥa
mede layto me ḥəs di škafte yo
hiye lo kəmtane u fəkrayḏe hul li naqqa d kənšo yo i naqqa d kənšo žnuka kqorela lo koḏəʕ ayna saʕaye
komər ʕaṣriye i naqqa d li kačke knəšla qrele qolo ḥiṣo komər šamiʕo ṣawṭ diḏe
komər bu šmoʕo d šamiʕo ṣawṭ diḏe me taḥt di arʕo koṯe
maqlabla i farše koṯe ḥəs mi zarzamine man hat omər walla ono u ʕavd no l aḥunax qṭileli w maḥətleli harke
e mən kəbʕat omər mede lo kobaʕno kobaʕno hama u muklo d foḏ̣əl me qumayxu mḥalqatliyo tə mede ḥreno ono lo kobaʕno
hə əmmo u muklo baṣiṭ yo aḥuni u yawmo koqoṭəl tarte tloṯ ġəzalat aḥna lə kəxlina ʕaṭmo gəmḥalqinalux hama u mede ḥreno
komər hawila kar w ʕamal li kačke gsaymo u muklayḏa bəṯr mu muklo gəzza gyətwo ʕal fema di zarzamine miwanso ʕam u ʕavd
e noše layto tamo d miwanso aʕmayye wansiye latla d lo miwanso ʕam u ʕavd aydarbo gsaymo
komər u ḥa yawmo qrelela lu ʕavd məlle hat krax ba dkoṯanək ḥzay iḏa lə kmətyaqnət meni kalən raġloṯi me barki w laltaḥ kalənne tamo gḥozatte
karixo əmmo e walla kalənne
omər daxil diḏax hama mudən ḥaleqən larke ma tamo mə ksaymi
komər mədla raġloṯe du ʕavd manḥtila l gabe
komər bu tenḥito d manḥtila qrelela məlle ḥzay qum i baltkayo kito tarte qotiyat
kobaʕno d mḥalqatline ono yalifo du nušuk no
hani šabṯo l aḥunax maḥətleli harke w layt mede harke d gorašno
yaʕni səmle i beriye du nušuk
u šatoyo di ǧġara lə kqodər ʕal ruḥe
kobaʕno d mḥalqatli at tarte ʕulabanək
i kačke əmmo ma xuna mə ksaymono appe midila manḥtila mḥalqila laǧane
hənnək u darmono d raġle ne
komər hiye malḥamle raġle komər ḥamšaḥṣar yawme d yawmoṯe raġle hawən xəd meqəm
w i kačke u muklo d kozoyəd kule koboleyo mə gsaymo bu muklo koboleyo
hiye kətle ḥawlo səmle i ḥəzbayḏe
mʕalaqwa u ḥawlo bi xərrame di šeno w noḥatwa li zarzamine w solaqwa bu ḥawlayḏe
kəle u ḥawlayḏe disa mawǧud bi škafte amma noše layto d maḥatleyo
omər daxil diḏax no iḏa kan korəḥmatli kobatli u muklano kowatli moro kobaʕno menax d maṣrat u ḥawlo reše bi xərramayo
u rešo ḥreno naqqawoṯe d manḥtatli muklo maye bu ḥawlo kəmḥalqatte hawxa kowe kule ʕafro kule wasax kule buġre lə gqodanno oxanne
əmmo hama ṭrowe ṣadaqa d qarʕe d aḥuni hay u mede koballuxyo b naḏ̣afe ṭrowe
li kačke maḥətla maṣəlla u ḥawlo bi dukṯo d məlle komanḥto u muklo b reše du ḥawlo ḥreno
hiye u ḥawlayḏe yo i naqqa d naḥət reše du ḥawlo l gabe saləq bu ḥawlo lalʕəl
saləq bu ḥawlo lalʕəl yawmo tre tloṯo arbʕo ḥamšo məllela li kačke ṭayyəb hat tane bu čol xarabano aydarbo komiwansat
hawxa ono w hat gyətwina gab ḥḏoḏe w gmiwansina me ṣafro l ʕaṣriye ʕaṣriye aṯi aḥunax ono gnoḥanno l dukṯi gmaḥtət i farše
əmmo e walla ʕomər baytux əmmo komiwansina tavda ono w hat ṭowo yo
i kačke ste čol maqṭuʕ yo komiwansi tavda
tre tloṯo yarḥe mbele ʕaql di kačke mu darbo
komər mbele ʕaql di kačke mu darbo komər aloho hawxa raḏ̣i i kačke hawyo l ḥal ḥreno
komər aṯi u aḥuno kmətfakər lʕama ḥoṯi bu bayto taḥt u ḥukum di žənbave
komər yaʕni lə ḥzeli yawmo d mašəkla b ruḥa
komər məṭyoli hani ḥamməš əšto yarḥe larke
komər aydarbo mam maye lo koḏaʕno gawa hawi rabo
komər l aloho hawxa raḏ̣i bat təšʕo yarḥe l aloho hulela abro
komər bu mahwo d hawi u abro kətwa farše ʕal fema di ʕayno qum i škaftaṯṯe
komər i naqqa d oṯewa u ḥolo mu ṣaydo əzzewa ʕal i farše mṣalewa w žnu oṯewa ʕobarwa lu bayto
komər lu ʕavd məllela ya ḥurma komər mədli pečakaṯe izalax mḥaleqa si ʕayno bayn u gelawo uʕdo gdoṯe aḥunax mu ṣaydo
i naqqa d mṣale gdoṯe qažqaž du kurrəko gmoyadle aydarob towe naʕimo yo gmoṭele
i naqqayo kibax mrabatle amma hawxa laybax mrabatle
u ḥṭiṯo yo qəṭlina u naʕimano w gabi laybi ṭorene
komər mədla li kačke i pečake w azza maḥtola b fema di ʕayno
ʕaṣriye aṯi u aḥuno mu ṣaydo marfele u səsyayḏe b fema di ʕayno
šləḥle aǧ ǧulayḏe yatu ʕal i farše di ṣluṯo kəle kəmṣale
bi ṣluṯo d kəmṣale koṯe qažqaž d naʕimo
komər azze u səsyayḏe l ʕəl mu naʕimo
komər l azzele ḥəlle kəle naʕimo bayn ap pačkat lifo tamo
naʕimo ʕadi yo mədle w mṭele gab ruḥe maxlaṣle i ṣluṯayḏe w mṭele
maḥətle qum ṣadre qrelela li ḥoṯo omər omər ḥoṯi l aloho hulelan
aydarbo omər u ṣaydayḏi adyawma hawi tre ṣayde
omər ḥzeli naʕimo ste w mṭeli ṣaydo ṭowo adyawma
komər mṭele hulaleyo
kobaʕno d mrabət u naʕimano gmiwansina ono w hat ebe
wawayle kəmmo e ono b mən gmərwalle ono b mən gəmrabyalle ono mən gdoballe ḥatta d kole d mirabe
omər ya ḥoṯi ḥete ʕal ṣadrax u naṣib m aloho yo balki howe ḥalwo b ṣadronax w u zʕuro mirabe aloho gəmrabele
ašər əmmo lə kəmrabyalle omər ḥoṯi haka korəḥmatli gəmrabatlan i dargəštaṯe w haka lə krəḥmatli šxwa gəmḥalaqne qoṭanne
əmmo wallah korəḥmallux əmmo hama mede layt b ṣadroni ḥatta d mərwalle lo kowe lə kmaydalle
omər ḥət ṣadrax b feme u kurrəko naʕimo yo kboxe maḥətla ṣadra b feme
yawmo tre tloṯo arbʕo ḥamšo əmmo kako walla ʕal šans du zʕurano hawi ḥalwo b ṣadroni e lḥamdəlla u šansayḏe rwiḥo yo
komər lo yawmo lo tre lo ʕaṣro lo ḥamšaḥṣar hawi u abro
u zʕuro di čiroke yo xayifo yaru
 laybi manʕamne xayifo gmərwinale 
komər u zʕuro xayifo yaru komər u ʕavd komalla li kačke lo kowe hawxa ono haw kmaqbanno haṯe menax aw ksaymat čara m aḥunax aw gmarfenax
e aydarbo saymono čara m aḥuni
komər iḏa kan d rəḥmat towe me lebax adlalyo i naqqa d oṯe mu ṣaydo gəzzi ksamno ruḥi zəḥa komo kurfo mičəkno taḥt i farše i naqqa d obəʕ mṣale gdowaṣnole ṭorene bi dukṯo
əmmo amr diḏan ʕal aloho izolux dwaṣe mə saymina ebe
ava haw kibi ono w hat məqṭoʕina m ḥḏoḏe w izolux dwaṣe gməxloṣina mene
u kurrəko šaməʕ ḥəs du babo mə komər
u kurrəko azzele səmle ḥəzər d oṯe u ḥolo mu ṣaydo azzele l qamayte
azze l qamayte l fema di ʕayno
aṯi u ḥolo rawixo aydarbo aṯile kef lu kurrəko nafəq l fema di ʕayno l qamayte
kəle mlele qəm ṣadre kefe w kale kmaḥət ʕal i farše
mən yo mən lo yo
omər ḥolo itux aṯino ono d oṯeno l fema di ʕayno šoteno maye ḥəlli kəle zəha komo kibe haqqa čik taḥt i farše uʕdo gəmṣaləṭ w gdoṯe gdowaṣlux
komər naḥət karəx ḥeḏər i farše mede layto
w koyome u kurrəko komər ḥolo b ʕayni ḥzeli zəha komo čik taḥt i farše
u ḥolo omər walla d lo ḥozewa b ʕayne u zʕurano l omarwa i ǧġaliyaṯe adlalyo kəmṣaleno komər šapəʕ u lalyawo azze lu bayto mṣalele
eh ya ḥurma komər u yatumayḏax lə kṭore ono bramšəl azzi səmli ḥəzər d əzzi dowaṣne qoṭanne məxloṣat mene komər aṯi u abrayḏax maḥətle aʕli bak kefe lo ṭrele
lə kmaqbanno haṯe hat səmle čara
əmmo mə gsaymalle čara ono aḥuni yo iḏi lə kəzza aʕle d saymalle mede ḥzay aydarbo kəbʕat
e omər aydarbo kobaʕno adlalyo gsoyamno ruḥi ʕiqarwo gkoleno ʕəl mu tarʕo awwəl d ʕobər ono gdoreno ruḥi gdowaṣno i qamčkayḏe qoṭanne
e əmmo hat ḥər hat
hano u kurrəko košoməʕ w kfohəm
komər nafəq l qamayte du ḥolo ʕaṣriye ḥolo howeno greʕux ṭʕalli adyawma ḥolo ḥolo qurban diḏux ṭʕalli yabo baṭilo no laybi ṭoʕannolux wallah omər gədṭəʕnatli
e ṭʕəlle maḥətle qum ṣadre omər lo ḥətli ʕal i qamčkayḏux yabo laybi ʕal i qamčkayḏi ṭoʕannux omər wallah d lo ʕal i qamčkayḏux ṭəʕnatli lo koṯeno l gabux w əllah ṭəʕnatli
mədle maḥətle ʕal i qamčkayḏe
omər hawli u sayfayḏux b iḏi mə gsaymat bu sayfo laybux ṭəʕnatle omər lo hawli u sayfo
mədle lu sayfo ḥəlle maṭi li hno du tarʕo omər ḥolo ḥolo omər ḥzay ḥzay omər kəla ʕiqarwo walla gqoṭanno uʕdo gdawṣowaylux mḥele u sayfo eba qṭile i ʕiqarwo
komər qṭile i ʕiqarwo w šapəʕ omər ḥzelux ḥolo e omər yabo naṣib diḏan bramšəl ḥzelux i kurfo w adlalyo ḥzelux i ʕiqarwo e šans diḏi yo
komər u yawmawo ste qaḏ̣i
komər ṣafrayto məlle ḥurma lo kowe hawxa məd kit gabi samo səmle muklo ḥət u ṣaḥnayḏe bašqa ḥət lappe d samo ʕal u muklayḏe ḥət lappe d samo ʕal u muklayḏe gməxloṣina mene lo ʕaḏab w lo tə mede e əmmo hat kəḏʕat
komər ʕaṣriye səmlale muklo maḥətla u ṣaḥnayḏe bašqa maḥətla samo ʕal maḥətla tloṯo ṣaḥne ḥa ela ḥa lu abro ḥa lu aḥuno
yatiwi maḥtila ʕal i ṣufro kul ḥa maḥətla u ṣaḥnayḏe bašqa
əmmo yalla aḥuno qadəm xul
komər i naqqa d hnele omər ḥolo b imomo nafəl parčaye d šeno mi škaftayḏan
ayko nafəl omər de hat ḥər tamho ḥər tamho
i naqqa d ele w li emo ḥərre mədle lu ṣaḥno di emo maḥətle qum u ḥolo w u ṣaḥno du ḥolo maḥətle qum i emo
i kačke əmmo de de kako məd xul gmaṣiṯat ʕal u yatumo ḥaramano
əmmo ḥzay wallahi əmmo bġurko haqqa lə ḥzeli nafəl mi škafte
komər mḥela u fako qamoyo xila komər i naqqa d xila fako da tre hiya dugle dugle yo komər u kurrəko məlle de ḥolo annaqqa mfarəǧ
komər mfaraǧle nfiḥo nfiḥo komər biṭo mu samo
komər i naqqa d hawxa hawi komər aydarbo u aḥuno qḥir w hne
omər klay ḥolo gdomannux annaqqa i qəṣṣa w kəbʕat edi aydarbo d kəbʕat məqḥar kəbʕat ṭro lebux məṯnəḥ
omər hat ḥoli hat w haṯe emi yo w kəle babi u ʕavd bi zarzamine
hawxa omər e hawxa omər u zəha hiye wa i ʕiqarwo hiye wa w u samo ele məllela ḥət u samo bu muklayḏe
maxlaṣlilux aydarbo d kəbʕat annaqqa səm
e komər mədle lu ḥawlo səmle qattat w mḥalaqle məlle u ʕavd ṭro foyəš bi zarzamine
w u kurrəko hawi annaqqa ṭaboxo lu ḥolo
der erzaehler iḏa kan gdəmxitu bas yo
u kurrəko koṭobəx lu ḥolo koqoyəm u waxt du ramazan koqoyəm bu ṣawmo du ramazan xayifo ksoyəm i pašive du ḥolo
komər u ḥa yawmo qayəm məskeno koṭafyo i nurayḏe
komər qayəm ʕaṣriye səmwayle i nuro malimowayle ṣafrayto qayəm d soyəm muklo lu ḥolo koṭafyo w layt nuro aʕme
meqəm kefo w qəddaḥa qədḥiwa layto
i walaye raḥəqto wa xəd marke yaʕni mədde d ʕaṣro traḥṣar kilomətr omər ya allah kazzino moṭeno nuro soyamno muklo l ḥoli
qayəm azzele d moṭe i nuro maṭi lu darbo l fagle du darbo kale ḥa zlam sofi xətyar
kale kmaləf kətle gulloke d ʕazlo kiba haqqa w kətle ḥḏo kawyo haqqa kəla i rabṯo b iḏe kale kmaləf
marḥaba sofi marḥaba w ahla mə kosaymat
omər haymən brazi komaləfno u lalyo hul d oṯe u imomo
omər ono greʕux sofi u darbayḏi raḥuqo yo čike mʕawəq ruḥux klay məšwar hul d əzzino moṭeni čike d nuro me d maṭinux edi malizat ste ġamo layt
omər o mayṯat hat u ʕaqlayḏux
omər kit alfo xətyarin alfo tawiye bawiye ṣaqaṭin šaḥṭin kayiwe ba nvinat baḥ ḥabsat konəṭri i saʕaye du lalyo d oṯe ḥḏo mu imomo l dukṯa
omər ṭoreno kulle li heviye d ḥa d yatumko xoṯux mʕawaqno u lalyo kule aq qaṣani li heviyayḏi ḥa xoṯux d oṯe makleli
ono laybi omər i ḥaqqiye mxalafna omər laybux omər lo
komər mədle w mžədle bi arʕo maḥətle tarte šife d kefe hawxa ʕal ṣadre
omər de hat hway harke hul d əzzi w doʕanno ḥozeno omər man yo annaqqa d maləf u lalyo
komər hiye azzele komər azzele lu balad maṭi lu balad kəla i darga du balad ṣxərto xəd dyarbakər ḥḏo darga kətwa bu balad kule
komər i naqqa d ḥəlle kəla i darga ṣxərto komər daʕər
daʕər ḥəlle kəzze nuro čirawəskat d nuro dexono laltaḥ mu balad kit škafte hawxa kəzze mi škafte
ʕabər kala ḥurma yatuto haṯe i gižole d qarʕa yo
kal kit arbʕi ʕavdin damixe bi škafte kit dəsto d baṣro daʔ ʔənsane ʕal i nuro
ʕabər lo šlomo lo marḥaba lo flan lo behvan
hedika mḥele u dawqayḏe taḥt i bardəš w kul huḏo mḥalaqle b dukṯo mḥalaqle ʕal ad damixe w nafəq der erzaehler zu mir kodəmxat
komər i naqqa d hawxa səmle komər ḥəlla aʕle li emo daʕ ʕavdin lʕama əmmo li qumṯayḏe w l ḥal diḏe əmmo kḥozət aydarbo səmle
e əmmo lo yatumo d kit menux
uʕdo d maḥisi ebux əmmo wallahi saġ gəmḥalqilux lu dəstano
i naqqa d hawxa məlla daʕər mədle li dawqo di nuro w mḥalaqle hawxa aʕlayye mḥalaqle u dawqo di nuro aʕlayye
komər aydarbo qḥiri maḥəsse l ḥa maḥəsle u ḥreno komər qayimile qayimile komər nafəq
hiye mən kətwayle kətwayle šəlfke d xanǧar
komər bi šəlfke di xančar qṭile ann arbʕi šləḥle aḏnayye maḥtile b kəste
komər maḥtile b kəste komər barəm dawra ḥeḏər u surrəh du balad
komər ḥəlle kalənne tre kalye qm u surrəh
kalən kodayqi sakkahe kmaḥti u sakkah hawxa bu surrəh w moḥe iḏe hawxa aʕle koʕobər lawġul bi čmənto bi kefo bu kalšo
komər kali mqabəl dəṯṯe saliqi w azzehən lalʕəl
komər bəṯrayye bəṯrayye saləq 
komər saləq bəṯrayye komər azzele kalənne tloṯo
saliqi lu quṣro du malko
kale ḥa manne kali ʕal i xazine du malko w ḥa manne ʕabər kale qum qarʕe du malko kalyo w u ḥreno ʕabər li ġurfe di barṯo du malko a tloṯo ḥaramiye
komər azzele qṭile d kətwa qum qarʕe du malko w mədle šləḥle aḏne maḥtole b kəste mḥalaqle qum u tarʕo
komər azzele l di odaye di kačke šləḥle qarʕe mədle l aḏne čikole b kəste
komər d ʕal i xazine qṭile šləḥle aḏne ṭrele tamo
bu dʕoro d daʕər aṯi omər ḥozeno u malko maḥəsle lo maḥəsle
aṯi kal kito kurfo čiko bu toġo du malko kawyo e hawxa maləfla ruḥa w kala bu toġo du malko
yaʕni mədle lu toġo d moyadle ḥəlle kala i kurfo ebe mḥele i xanǧar bi kurfo ṭəryole tamo w mhalaxle
ənnahu hiye u abro du ʕavd yo w mḥalaqle səḥər ʕal i xanǧarayḏe w mhalaxle
omər alla wakil kətyo ḥoli qayəm w maḥəsle hul d əzzino gtowe falge d yawmo w gdomər ayko yo
maləzle maləzle aṯi mḥele u dawqo mədle li nurayḏe me saʕ ʕavdin w mhalaxle aṯi
aṯi maṭi lu sofi marḥaba sofi omər marḥab w ahla omər sofi b xaṭər diḏux
omər daxil diḏux brazi omər wallah mayəṯno taḥt ak kefani omər ḥaru bayto ma gəzzux ṭoratli taḥt ak kefani
omər soz aʕmux malli mṣafe d məqqa gəzzux omər gkoleno haqqa ḥreto hul d əzzux he žnuka gšoweno
omər ono l oḏaʕwayno hawxa hat
komər mədle lak kefe m ʕal u sofi w marfele
omər səm ḥəzər falge d saʕa žnuka šway
komər səmle ḥəzər falge d saʕaye baʕden šwele u ʕazlayḏe
komər azzele mḥaḏ̣alle u muklo du ḥolo u ḥolo qayəm mi šamṯo mafṭalle w azze lu ṣaydayḏe
komər maḥəsle lu malko ṣafrayto ḥəlle kale ḥa qṭilo gabe kala i xanǧar hawxa kəla i kurfo bi kummayḏe kale ḥa ʕal i xazine qṭilo kale ḥa qm u tarʕo di barṯo qṭilo kawi u ʕuǧubatano bi walayayḏe
marfele u dalolo bu balad omər u zlam d səmle i masalaṯe d oṯe d omalliyo b raṣṭiye
soz ʕam aloho u mede d ṭoləb meni d obene
way lawo d omər eli simoli
e komər ahla w sahla ayna d manxu d simole d moyəd i xanǧaraṯe d gorašla mi kummayḏi d oḏaʕno ele simole lo w lo
laʔənnahu meqəm mǧarable səmle lo səmle lə grišo
ḥa b ḥa koṯe komər eli səmli hawxa w ksaymi lə ksaymi lə kmimodo
šamiʕiwa b əšme d aḥmad laʔənnahu qaṭəʕ ṭarəq l exər daraǧe wa
qoṭalwa w mobalwa talane w soyamwa mede ḥarbo
əmmi xlaf mene noše lo səmle i masalaṯe mšaderu tre greʕe bəṯre ṭr oṯe žġayni mene l noše lo səmle i masalaṯe
komər mšadarre tre greʕe l gabe aṯən kale u kurrəko bu bayto
 əšme d kurrəko mən yo əšme naro yo 
ko yo ḥolux omər walla ḥoli azzele lu ṣaydo ḥoli b imomo latyo bayto d kolitu lu lalyo gdoṯe ḥoli
maǧbur ne d kolən lu lalyo
komər kalən lu lalyo aṯi ʕaṣriye u ḥolo mḥaḏ̣alle u muklo maḥšamme
omər ḥolo ono greʕux mazal gəzzux li walayaṯe heš walayat ono lə ḥzeli hama ono ste gdoṯeno aʕmux
yabo omər gdoṯət hat aʕmi darbo raḥuqo w laybux mhalxat w d saymat b diḏi lo koṯat
ḥolo howeno greʕux omər gdoṯeno walla heš lə ḥzeli walaye be aydarbo yo hama gdoṯeno adlalyo aʕmux
bavo omər qum rwax bəṯri w mhaləx əzzano
komər qayəm marwaxle u xwarzayḏe bəṯre ruḥe w mhalaxxe
komər mhalaxxe azzehən maṭən li walaye saliqi su malko ḥəlle i masale aydarbo yo l aḥmad
əmmi ya aḥmad kəbʕina di raṣṭiye d əmmatlan elux səmlux i masalaṯe noše layto žġayni menux d soyəm i masalaṯe
omər haymən lo eli simoli
u kurrəko komaḥət feme b aḏne du ḥolo komər ḥoli eli simoli
oho komər xwarzo klay harke latyo u bayto d saymat w mdaglat ʕal u ʕulmo harke kit məǧləs harke kit wazara harke kit ʕulmo u zlam d mdagəl harke košəlḥi qarʕe
de lo lo komər lo məlli mede
e kəmmi qrayu noše fayəš bu balad əlla l noše səmle i masalaṯe lo meqəm ruḥa hawyo
komər ḥolo eli simoli komər ya xwarzo klay komər kit noše rabe koməǧġoli hat maṣəṯ aʕlayye ono d oḏaʕwayno hawxa yo lo moṭewaynux
u malko omər uʕdo mə koməǧġəl u naʕimawo omər naʕimo hawxa ksaymat heviye d mede omər haymən xlaf mu teqiṯo di nurayḏi mede lə ksoyəm məskeno
aydarbo ksoyamlux omər heš zoġuno lo qṭile aydarbo ksoyamlux masayəl mani
səmme lo səmme xalaṣ noše lo fayəš əmmi ayna d səmle i masalaṯe i ṭalabiyayḏe gdobinaleyo gdobinale d obəʕ i ṣalṭane du malko gdobinaleyo d obəʕ i maliye du malko gdobinaleyo d obəʕ i barṯo du malko gdobinaleyo
omər ḥolo walla eli simoli
omər hakka elux simolux gəzzux maydət li xanǧar mu toġo du malko
komər azzele mədle li xanǧar ya bu daṣṭər d aloho mədle li xanǧar grišole
komər bi grəšto d grišole komər u ḥolo məlle alla wakil d howe lowe xlaf mene l noše lo səmle
čəkle iḏe b kəste mofaqle ann aḏnoṯe kulle mḥalqile qm u malko w qm u ḥolo
omər ono aṯino d mobanno nuro i masalayḏi hawxa yo hawxa səmli
e omər ṭlab i ṭalabiyayḏux mən kəbʕat omər kobaʕno i barṯayḏux l ḥoli w tə mede ḥreno lə kəbʕina menux lanna b xer du mal di arʕo aḥna ṭlab u mede d əbʕat omər xalaṣ mede ḥreno lo kobaʕno menux
komər hulele i barṯo l aḥmad komər me yawme d ʕurto hul yawme d ʕruto maḥətte i məštuṯayḏa su malko
komər səmle i məštuṯo du ḥolo su malko bətr ma tmanyo yawme komər ṭləbbe xaṭər mu malko mərre annaqqa aḥna ste kətlan markaz w kətlan dukṯo layban fayšina gəzzano ʕal u oġurayḏan
komər i naqqa d səmme ruḥayye kar d malxi mšadarle lu malko arbʕi greʕe aʕmayye
komər bəṯr me falge d yawmo mhalaxxe w u darbaṯṯe hawxa yo barimi barme hawxa məṣafe ḥatta d čiki d mrawḥi u darbo ʕal ruḥayye əzzehən ʕal mahl dəṯṯe mkayfənne bu darbo
komər mhalaxxe ṭawəʕ u yawmo aʕlayye qum ṭwoʕe d yawmo maṭən l margo kit ebe quṣro yaʕni quṣro fazaʕa
u kurrəko omər alla wakil ḥolo hama ṭaw mu margano lə gḥozina w gfayšina adlalyo harke w ṣafro maṭəʕnina mhalxina ʕal u oġurayḏan
e brazi omər omər aḥna aṯina mhalxone d mhalxina d əzzanolan d mhalxina u lalyo mən yo gabayna w u imomo mən yo
omər wallahi lo gəmhalxina adlalyo marke kəbʕat me lebux kəbʕat lo me lebux ono gfašno adlalyo harke
omər greʕe ḥoli komər manḥetu aṭ ṭaʕne manḥatte aṭ ṭaʕnaṯṯe yatiwi tamo marfalle as səsyaṯṯe bu margo kalən koroʕən as səsyaṯṯe w hənnək yatiwi
yatiwi li saʕa ḥṣar hakka traḥṣar kul ḥa azzele daməx
kobəʕ zəbṭi noba ḥəlle kito tre tloṯo nobačiye dawrone a greʕe kəmme l ḥḏoḏe toṣaye du malko yo kul ḥamšo manux lazəm tarte saʕat zəbṭi noba
aṯi məlle lan nobačiye omər ḥoli komər dmaxu gmaqəmno flan kas w flan kas azze madəmxile komər azze madəmxile komər hawi i saʕa traḥṣar bu lalyo
u kurrəko lo ṭrele ḥa maḥiso omər izoxu dmaxu ḥoli komər dmaxu
hənnək damixi barəm dawra hawxa daʕər ḥḏo hawxa kale u ḥolo w i kalo kalənne ʕal qarʕe du quṣro damixe
komər hiye i saʕa bat tarte aṯile aṯile ʕavd mən ʕavd kəmmile ǧanpola
i ruḥayḏe mu pulaḏ yo yaʕni ḥəngi haqqaṣ kətyo baṭlo w ferəs w ʕagid
komər aṯi w zbəṭle u quṣro me qumayye
komər ono ṭayro bi ṭayraniyayḏe lə kmaǧre maḥət bu margayḏi komər hatu ǧamaʕa aṯitu maḥətxu bu margayḏi
aṯi w zbəṭle u kurrəko čəkle bu quṣro w ṣxəlle u tarʕo du quṣro qm u kurrəko
i naqqa d ṣxəlle u tarʕo du quṣro qm u kurrəko azze nafəl bayn a greʕe
komər maḥəsle a greʕe man hatu man hatu
əmmi ašər aḥna aḥmad aġa kəmmile aṯina aʕme i barṯo du malko məṭyolan w aḥna ǧamaʕa yaʕni ḥšawlan aḥna greʕe xodume aʕme na aḥna ayko d omər ḥetu tamo gmaḥtina suč layt aʕlayna
e l ma maḥətlalxu harke əmmi ašər lu xwarzayḏe l naro maḥətlelan
e omər zbəṭli hiye kal lawġul
maḥəsle u ḥolo omər yalla omər ono mede lo kobaʕno menux lə kqoṭanno greʕo m diḏux lo kobaʕno qərš mu malayḏux izolux aloho howe aʕmux bas u xwarzayḏux kobaʕnole
komər i naqqa d zbəṭle u kurrəko w maḥətle tamo w u ḥolo maḥəsle ebe e u mawto du ḥolo ele basəm yo laʔinnahu səmle naməs ġalabe
komər məllele ya ǧanpola hzay mən mede d əbʕat ono mustaʕad d obenolux d mafəltat u xwarzayḏi naʕimo yo taqa latle la ḥrube mede kobaʕno d mafəltat u xwarzayḏi
omər ono ste klozamne lu xwarzayḏux l mede waʕd yo d lo marfene
komər lu kurrəko məlle ḥolo izolux aloho howe aʕmux bas hul šwaʕ əšne lo qəṭʕat i heviye meni
i šato da tmone lo daʕənno aʕlux omər haw u muklayḏi iḏa kan d rəḥmatli w d lo rəḥmatli šxa izolux xəd kəbʕat səm
komər lu ḥolo ṭləble xaṭər mene məlle izolux alo howe aʕmux hat izolux lu baytayḏux lo ḥarulux meni w mene
komər hiye mhalaxle aʕme fayiši u yawmawo tamo omər aḥuno hat babux kəḏʕat man yo omər koḏaʕno babi walla ʕavd wa
omər babux kəmmile deve ṣor omər ono w babux dast w bra na w i nxiraytayḏi i barṯo d qamboṣṭerəhgaz yo
omər hani hawile traḥṣar əšne kofolatno bəṯra ksoyamno lə ksyomano d qodanno šoqanna mene lə kqodanno
e aydarbo omər ono bi quwa du səḥər uʕdo maṭino larke ono me d čəkno bu ʕafrayḏe ono kəmḥaləq səḥər aʕli kmaṣəlli bi stune du bayto kfoyašno šato tarte tloṯ arbʕa ḥṣar hawxa w lə kmiḥarakno me dukṯi
ṭayyəb omər omər walla d ḥozina d oṯe meni gšoqanna soz d šoqannola mene w d l oṯe meni šxa čara latli lo d šoqannola w lo d mḥarabno aʕme ayko yo ayko lo yo
omər ono gmobannolux l gabe li walayayḏe w aṯi menux aṯi menux l aṯi menux šxa gəmšadallux bu darbayḏux
komər komhalxi bu darbo w azzehən maṭən kalənne xəd bayrut w zaḥle tarte walayat hawxa gmoḥən b ḥḏoḏe
kale šawʕo zlame kəmḥarbi ʕam dawle
yaʕni mede alfo tralfo tloṯ alfo ʕasekər w hənne šawʕo zlame
aydarbo aš šawʕani ḥa gborəm ʕal i qaflaṯe gmadʕalla ʕal a ḥrene w u ḥreno gborəm bi qurniṯaṯe gmadʕalla ʕal a ḥrene
lʕama qrelele omər ya ʕammo omər aydarbo u ʕuǧbo rabano omər haqqa ʕaskar ʕam šawʕo zlame mqatli wallahi omər u damirayḏi lə ktole e kəbʕat hat hway harke kazzi ono gəmʕawanno aš šawʕo zlamani
warux omər hat mə ḥarulux manne hat mʕawən aġ ġalabe qṭal ann əšmo gṣəfyo mʕawnat ann əšmo omər aydarbo gṣəfyo
aḥna aydarbo gəmhalxina ʕal u darbayḏan
omər haymən ono u damirayḏi lə ktole gəmʕawanno ann əšmo
komər azzele quwa laš šawʕani
komər məlle laš šawʕo hatu taʕobe hatu klayu w hiye nafəl baynoṯayye
xuzi pawo d mu baytayḏe l aṯi
ḥa harke kqoṭele šawʕo harke ʕaṣro harke ḥamšaḥṣar harke komər ma tloṯ alfo maṯe zlame manne lo marfele mahzamme u mede d fayəšwa ste howe greʕe du səsyayḏe d maxlaṣle mahzamme azzehən
komər aš šawʕani kalən ḥərre b ḥḏoḏe lʕama m ayko l aloho mṭelelan u maloxano w nafəl bayn i ʕaskaraṯi
komər xəd ṭayro d nofəl bayne rafe d yawne hawxa mbarbzile m ḥḏoḏe
komər hama hedika mədde l droʕe du kurrəko mballe ʕam ruḥayye
komər mballe ʕam ruḥayye komər ʕaṣriye azzehən maṭən lu bayto
nafəq zlam l qamaytayye qumṯe du zlam kibbe haqqa w daqne kibe haqqa ḥlimo kibe haqqa yarixo
e komər ʕaṣriye yatiwi ḥaḏ̣iro i ḥšəmtaṯṯe maḥšamme
omər ya ahla w sahla bu braziyayḏi e ṭlab i ṭalabiyayḏux soz ʕam aloho w aʕmux u maqṣad d aṯət ebe gəmkamanne
wallahi omər ya ʕammo ono tə maqṣad latli u maqṣad d kətli hama ḥzeli hawxa šawʕo zlame w tloṯ alfo omər lu oždanayḏi lə mḥamele mʕawnili tə mede ḥreno omər lo kobaʕno menux
u ǧanpola xalaṣ tali
čik bu ʕafrayḏe bu ḥukm d qamboṣṭerəhgaz hiye kale bi odayḏe u səḥər aʕle xalaṣ
i naqqa d kmičək bu ʕafrayḏe xalaṣ saḥər kəzze l dukṯe w lo lo i naqqa d knofəq marfyo yo
komər fayəš tloṯo arbʕo ḥamšo yawme gab qamboṣṭerəhgaz ksoyəm lə ksoyəm u ḥawrayḏe d ḥozele lə kḥozele w l aḏəʕ ayko da azzele
hiye mə kmətfakər komər alla wakil kit w layt i naqqa d mahzamla li ʕaskar aʕmayye mahzamle azzele
komər fayəš šawʕo yawme se qamboṣṭerəhgaz w ann abne kəzzehən yaʕni ḥeḏ̣ər ad dəžmən ḥozən koṯe noše ḥeḏ̣orayye walla mṣafanne w hiye kale bu bayto
i barṯo d qamboṣṭerəhgaz ġalabe šafərto yo ḥliṯo yo
aš šawʕo aḥunone əmmi ma xuna gdobinala l gawro ṭaw mano haymən qay l aloho hawxa raḏ̣i hawxa səmle naṣib gdobina ḥoṯayna lu zʕurano gsayminalanyo ḥaṣo ṭrowe gabayna
w i kačke ste i naqqa d ḥzela u kurrəko mʕašaqla lu kurrəko
komər bəṯr maš šawʕo yawme komər qamboṣṭerəhgaz čəkle iḏe b kəste mawfaqle a qliḏe daʔ ʔowadayḏe kulle hiwile l naro
komər i naqqa d hule məlle mfarəǧ ʕal i maliye d kətle aʕmux
komər čik bi ġurfaṯe kəla mliṯo semo čik paṯe kəla mliṯo dahwo čik paṯe kəla mliṯo ʕaquṭ haṯe almas haṯe lulu mu malano kulle antikat kətle
u qaṣano dann abne kəzzehən fətḥi ax xazayən moṭənne maḥtənne bi maliyaṯe
komər moṣele məlle gfətḥat haqqa owadani kḥayrat ʕal u mal amma amanat harke lo kowe d ʕəbrat
komər karəx kulle yawmo deri yawmo ṣabr l aṯile
komər u yawmo da tloṯo komər mḥele u qliḏo ʕal u tarʕo ftəḥle
azze kəla odaye ṣxərto tə mede layto kit koməke d qaṭmo kəla i koməke hawxa
i naqqa d nafəq bu tarʕo lʕama omər e mə kətwa harke d haqqa d moṣeleli l əzzuxla
alla wakil minakafwa b ruḥe odaye xliṯo wa minakafwa ənnahu d u qliḏo d aʕal maqlaḏto d omər zux ftaḥa ḥzay
mede latwa eba mi nəkfuṯaṯe lo məlleli izolux
i naqqa d nafəq lu tarʕo omər aaax ax ono doʕewayno ḥa xəd naro u abro d dewe ṣor oṯe ʕobər lu baytano w ṭoreli bi zəndaniyaṯe
omər uʕdo man hat ayko hat
omər hama me d aṯət mḥelux iḏux ʕal i koməke du qaṭmano gdəḏʕat ayko no gḥozatli i naqqayo gdəḏʕat man no
komər i naqqa d azzele mḥele iḏe i hawxa bu qaṭmo u qaṭmo mbarbəz
komər qayəm ǧanpola me bayn u ʕafro ḥəṣlele dokumo ʕal qarʕe du kurrəko madəxle tamo w hiye nafəq
mədle li kačke w ya alla azzele
mbele i kačke w mahzamle
komər mbele i kačke w mahzamle ʕaṣriye hawi qum ṭwoʕe d yawmo lə kmibayən u kurrəko
hawi i saʕa šeṯ hežinu aṯi ḥəs diḏe l riše koqoyəm lʕama ayko no
nafəq aṯi lu bayto kḥoyər kaṯən aš šawʕo aḥunone di kačke mu ṣaydo
ko yo ḥoṯayna ko yo ḥoṯayna ḥoṯo d mən w ḥal d mən həh əmmi alla wakil kit w layto d howe ftəḥḥe u tarʕawo w hnalle u ṣəḥər
rahoṭo azzehən madəqqe kəle u tarʕo ftiḥo konafəq me bayn u qaṭmo kazzele
l man hawxa səmle l mal lo
əmmi ma man kiṯo walla l naro hawxa səmle
annaqqa aydarbo gtowe u babayḏa omər de ǧahannam diḏe ono mwaʕadwayli d obewaynoleyo
mazal l aṯi b ker diḏa hama ayko d kəzzala ṭro əzzala e ṭrayu mene
ṣafro omər be m ayko aṯət izolux l tamo
u kurrəko omər uʕdo maruli i masale mən yo d oḏaʕno ono ste
əmmi i masale aḥna zbəṭwaylan ǧanpola bu səḥər maḥatwaylan bi odayayo lo fətḥiwaynala ḥatta d noše lo mofaqle baḥ ḥayayḏe lo qodarra d soyəm ḥarake mede elux mafəklux w azzele mbele i nxiraytayḏux w azzele
e l ayko azze l ayko lo azze əmmi ma aḥna kəḏʕina l ayko azzele
komər hano u kurrəko məllalle omər ya aḥunone waʕd ʕam aloho w aʕmayxu
ono gəzzino hul li saʕaye d lo moṭeno ḥoṯayxu d ono lo ḥozeno ʕayni lo qayiṯi ʕal dəṯxu
hawile məqqaṣ larwal ha kamili hani tloṯ əšne hiye larwal
u ḥolo konoṭalle komər kamilo adšato ste l aṯi yəmkən adšato d oṯe išallah gdoʕər lə kqoṭəʕ u amal mene
komər aḥuno ṣafrayto hano mḥaḏ̣alle u səsyayḏe maḥatle u makulayḏe bi xurxazinayḏe w rawəx w ya allah
komər u kurrəko ṣaṭər wa bad dawsat mhalaxwa
ad dawsat d ǧanpola i dawse du ʕulmo ṣiṭo yo i dawsayḏe xi dawse di gamlo d fərqat du arwono m ḥḏoḏe aydarbo yo hiye i dawsayḏe hawxa mbayanto wa m du ʕulmo
komər mhalaxle bad dawsat mhalaxe təšʕo yarḥe d yawmoṯe bu šopayḏe
komər mhalaxle təšʕo yarḥe d yawmoṯe bu šopayḏe komər u ḥa yawmo maṭi l dukṯo kəla bərke d maye kal kito farše kiba xd u baytano hawxa xd i hno du baytano
kal kito badle kumto ʕal i farše kal kito sayfo komo ʕal i farše kit ṣaḥno kibe haqqa xalyo ʕal i farše
kito mqabəl du bərkayo kito quṣro quṣro xd obəʕ lebux kəle mqabəl di bərke dam maye
hano u quṣro d man yo u quṣro d ǧanpola yo
w u zlam d oṯe u darbo kəzze ʕal i bərke dam maye u zlam d oṯe d ḥoze hani hiye laybe moyadde
w u zlam d moyadde hənne msamme ne u zlam d lowašše gmoyəṯ w u zlam d moyəd u sayfo gmoyəṯ noše laybe moyadde
w čol maqṭuʕ yo noše layto tamo yaʕni səmle u ḥəzrayḏe u zlam d oṯe tamo d ḥoze u medano gmoyadle gmoyəṯ
w d lo moyadle ste ṭoləb u ḥarbayḏe gnoḥət lu ḥarbayḏe ġalabe qawyo yo noše layto d qoyəm yaʕni qum u həmbez d ǧan pola
omər aṯi u kurrəko kali barban daǧ ǧule lo maǧrele moyadde aṯyo i koməke du qaṭmo l bole
omər allah wakil d moyadno aǧ ǧulani xəd i naqqa du qaṭmawo d mḥeli iḏe ebe d lo hawxa ǧoreli
latyo lazəm gmoyadnole w lo ṭro ǧoreli mede zbəṭle u darbo saləq lu quṣro
komər zbəṭle u darbo saləq lu quṣro mḥele ʕal u tarʕo di darga noše layt d fotaḥleyo lazəm foyəš hul ṭwoʕe d yawmo
d oṯe ǧanpola mu ṣaydo me larwal hežnuka fətḥile u tarʕo
i kačke mamnuʕ yo d fətḥo laʔannahu noše lo kəzze w oṯe l tamo xlaf me ǧanpola
i saʕayayḏe mwaʕadto yo ʕam ṭwoʕe d yawmo gdoṯe gʕobər
komər fayəš nṭəlle barəm bi xaṣraṯe du surəh barəm paṯe noše lə ḥzele
komər kali hul ṭwoʕe d yawmo ba dkoṯanək ṭwoʕe d yawmo komər ḥzele kaṯile
komər hano i naqqa d maṭi ṭawəʕ u yawmo w naḥito i kačke d fətḥo u tarʕo
omər bu ftoḥo d ftəḥla u tarʕo kale u kurrəko kalyo qm u tarʕo kale naro kalyo qm u tarʕo
ḥəlla noše lə ḥzela xlaf mene lo moḏaʕla ruḥa ebe ənnahu man yo w hiye ste l aḏəʕla li kačke
laʔinnahu aḏəʕ d kətyo pire kəla ftəḥla u tarʕo laǧane
əmmo man hat omər walla zlam qṭəʕno mu darbo w aṯino səmli qəzd d aloho w dəṯxu adlalyo
e əmmo ahla w sahla layt manəʕ bas ono lanno b iḏe d ruḥi itolux lalyo yo aloho gmaqḏ̣ela
maʕballa u kurrəko w hulale i ḥšəmtayḏe maḥətla b odaye bašqa əmmo d oṯe ǧanpola ḥatta d lo qoṭelux
e omər aloho aloho maṣtər aʕlax adlalyo d qoḏ̣eno ṣafro gəzzi bu darbayḏi
komər hawi i saʕa šeṯ šwaʕ bu lalyo ḥəlla aṯi aṯi azza ftəḥlale u tarʕo ʕabər yatu
marke l tamho ḥəlla li žənəke kmaqləq
omər malava d omannolax ǧġaliye wallahi adlalyo kḥozeno kətlan ġalabe sefoqe mlawte mu muklo
əmmo lo layt mede omər bele ašər gdəmmatli di raṣṭiye adyawma aṯilan b imomo noše w lə kmaqiratli
əmmo lo aṯiwa ḥḏo ḥaǧǧiye azəlto lu ḥaǧ w qṣido +det harke səmlila fako d muklo xila w azzala
hiye ayko yo ǧanpola bi walaye ftəḥla qaḥwa komašġəl i qaḥwaṯe yaʕni žboni d yawmo d ḥoze iḏa naro towe gawro ṭowo gəmḥaləq bəṯre gḥozele bi qaḥwa nadi
u lalyawo lo maqəlla
ṣafrayto hiye azze lu šuġlayḏe w u kurrəko nafəq
nafəq d əzze l qamayte rawəx ʕal u səsyayḏe w mədle lu čak w slaḥayḏe w nafəq l qamayte d ǧanpola
e ǧanpola mede layto aʕme hiye azolo yo lu balad d əzze li qaḥwa fotəḥ u nadiyayḏe w tə mede layt aʕme ġayni mu qliḏo du nadi
i naqqa d azzele omər sum kar diḏux lo saymatwa i ḥəzbe dag gawre d yawmo hawxa
u naməs du ʕulmo latyo marfyo
komər i naqqa d mzaraṭle aʕle i zərṭayo komər amalli man hat w bəṯr gsoyamno i ḥəzbayḏi
omər ono no d marfelilux mi ṭangale mi maʕiquṯo omər e
omər me babux bemənnat hat ono ste koraxwayno aʕlux b saʕaye hawxa
ono omanno balki lattət gawro ṭowo u mbeli u naməsayḏux w lo koṯət b ker d ruḥux
komər daʕər lu bayto mṭele u səsyayḏe w mədle lu sayfayḏe w li rumḥayḏe w naḥiti l ḥḏoḏe
me ṣafrayto w hul ʕaṣriye komoḥən b ḥḏoḏe l ḥa lo qadər ʕal u ḥreno
ʕaṣriye naḥiti a tre mballe as səsyaṯṯe saliqi lu quṣro maḥətte as səsyaṯṯe lawġul huwanne u muklaṯṯe
saliqi muklo štoyo dmoxo sahiri hol li saʕa traḥṣar tavda w kul ḥa daməx bi nvinayḏe
tloṯo yawme b imomo kəmḥarbi w b lalyo kəxli kšotən tavda
komər u yawmo dann arbʕo l naro ṭləble quwa m aloho w mədde l ḥḏoḏe baʕ ʕafrat marfalle as səsyaṯṯe w mədde l ḥḏoḏe baʕ ʕafrat mədle drele
grəšle u sayfo d šoləḥ qarʕe omər ono taslim taḥt u ḥukmayḏux u mede d mʔamrat ahla w sahla
marfele hiye tamo u soz dag gawre meqəm u mede d obənwa soz xalaṣ hawo wa 
komər marfele w qayəm aṯən saliqi lu quṣro
omər i ṭalabiyayḏi kobaʕno i nxiraytayḏi
hulele i nxiraytayḏe omər izolux aloho howe aʕmux lo eli ḥzelilux w lo elux ḥzeluxli
komər mədle l droʕa di nxiraytayḏe w rawixi ya allah aṯi daʕər maṭi l qamboṣṭerəhgaz
i naqqa d maṭi ḥəlle kəla i barṯo aʕme ġalabe səmmanne kef w šahiye nafiqi l qamayte
maḥətte me yawme d ʕruto l yawme d ʕruto səmmanne məštuṯo komər fayəš šato tamo ste
bəṯr me d fayəš šato tamo ṭləble əzən manne omər ono ste kətli ḥolo w me ʕayle rabṯo no w u baytayḏi hani hawili šeṯ əšne d nafəqno mu bayto kobaʕno d obitu u əzənayḏi annaqqa d əzzino lu bayto
komər səmme kar dəṯṯe w marwaxle i nxirayto bəṯre ruḥe w ya allah səmle kar d oṯe su ḥolo
komər aṯi u ḥolo aydarbo hawile maliye
hul d ṭəlbat m aloho l aloho hulele mal
zlam qaṭəʕ ṭariq yo kəzzele l qamayto tano mšaləḥ hano kəzze kqoṭe hano moṭe u talanayḏe kəzzele moḥe bax xazinat du ʕulmo kfotəḥ hawile maliye ġalabe
komər bi kamale da šwaʕ əšne malḥaqle ruḥe lu bayto du ḥolo
komər maṭi lu bayto du ḥolo komər u ḥolo šaməʕ hule xabro l ḥar mar ruʕye du ḥolo omər izolux mxabər ḥoli amar kaṯi naro
komər nafəq l qamayte mawfaqle i ʕaskarayḏe l qamayte səmmalle kef w aṯən lu bayto
komər aṯən lu bayto hežnuka maḥətle i məštuṯo du xwarzayḏe w səmlele məštuṯo
komər ʕəsri yawme i məštuṯayḏe ʕal i arʕo hənne kobən muklo kobən saymi ʕazayəm
komər bəṯr maʕ ʕəsri yawme omər ya xwarəz annaqqa gmawfaqno babux mi zəndaniye žboni d xaṭər diḏux'
omər ya ḥolo u zlam towe xayən iḏa kan d howe u babo d ḥa howe u aḥuno d ḥa lo lazəm ḥa marḥəm aʕle
babi ṭraye xəd kətyo bas lazəm əzzano annaqqa moḥina rišo b babux bu babo bu ǧəddo
komər mədde u ṭarš u talanaṯṯe u malaṯṯe aʕmayye səmme kar dəṯṯe səmme qəzd di walaye du babo su malko
komər i naqqa d maṭən l ḥeḏər i walaye mšadarre ʕam daworo əmmi izolux amalle lu malko amar kaṯi aḥmad u abrayḏux
hulele lappe d lirat omər izolux mbašər babi
azzele məllele lu babo omər ya u malkayḏi kombašannolux u abrayḏux aḥmad kaṯi lo kowe omər u abrayḏi aḥmad qṭəlle me flan tarix me flan waxt
omər ono komannolux kaṯi u abrayḏux w huleli lappe d lirat baxšiš
i naqqa d məlle hawxa mofaqle u ǧayšayḏe kule l qamayte w i ʕaskar w kulle nafiqi l qamayte bak kuššaf w bu kef w bi šahiye azzehən
azzehən kale šrolo u abro yo
azze l foṯe mṭele u abro lu bayto w u malko yatu w hiye qayəm b dukṯe malko
w tə žmira saġ ich tə saġtər
komər kətwa w latwa ṭaw m aloho d bi šmayo latwa
kətwa šulṭono bi walaye d ṣṭambəl kətwayle tarte pire
komər ḥḏo manne kətwayla tloṯo abne w ḥḏo manne kətwayla ḥa
komər mədde d zaman kayiwi ʕayne məllele lu waziro omər ya u wazirayḏi kobaʕno d mdabrat u darmono d ʕayni
me ḥakime me noše xətyarin mašire aʕlux me ḥəkme mede saymat ʕayni konəqri lə gmidabanno me qumayye
omər ya u šulṭonayḏi ono mwaʕadli aloho d lo moṭeno hul d kətlux ḥa qariwo elux d ono lo moṭeno u darmono d ʕaynux
kətlux tloṯo abne w kətlux abro naʕimo lḥamdəlla hawo ste kokaməl arbʕo abne kətlux
ṭro hənnək əzzehən moṭən u darmono d ʕaynux
e qrele lu abrayḏe u rabo omər abri qum mlay i xurǧazinayḏux lirat w krax b briṯo d moṭət u darmono d ʕayni
halbat u kewano kokoyu kətle darmono ste d noyəḥ
omər ahla w sahla baba gəzzino moṭeno u darmono d ʕaynux iḏa towe bak kallawat gmoṭene w d lowe bak kallawat šxa gdoʕanno
ʕaṣriye komər məlle lann aḥunone ono tane laybi əzzino darbo raḥuqo w balki li qoyaṯli xayifo itoxu aʕmi gəzzano a tloṯotayna
e əmmi a tloṯotayna heš ṭaw gmiwansina tavda w bi nuxrayto ktowina tavda yalla
komər səmme kar dəṯṯe a tloṯo rawixi w azzehən d moṭən u darmono d ʕayne d babayye
hano u naʕimo omər mazal gəzzoxu ono ste gdoṯeno aʕmayxu
əmmi naʕimo hat w laybux d oṯat lo kowe d oṯat aʕmayna omər haymən gdoṯeno əmmi ṭro oṯe
nafiqi mu balad mḥallalle hul d mayəṯ madʕarre
komər madʕarre mhalaxle əšmo omər malava daʕənno lu bayto u ʕulmo gdəmmi nafəq w azzele hiye ste aʕmayye u nošo d ḥozeli lə kəḏʕi i qaḏ̣iye mən yo gdəmmi lo maǧrele d əzze daʕər haymən gəzzino moṭenanne
komər mhalaxxe məšwar hənnək raḥiqi hiye malḥaqle maṭəlle maṭəlle komər daʕiri disa mḥallalle hul d mayəṯ w mhalaxxe
komər kali šqəlle i məṣafaṯṯe w bəṯr hiye mhalaxle bu darbo hul falge d yawmo
falge d yawmo maṭi l sofi kale bu darbo kalyo
marḥaba ʕammo marḥaba w ahla brazi omər uʕdo aṯi tloṯo rawixe ayko da azzehən
omər brazi ono me ʕumri ḥamšaḥṣar əšne w ʕumri kawi ḥamməš w šawʕi əšne ono ʕal a tre darbani no
u zlam d əzze bu darbano gəzze w lə gdoʕər w u zlam d əzze bu darbano xəd d əzzele gdoʕər
omər ṭayyəb a tloṯo rawixanək ayko da azzehən
omər azzehən harke bu darbo kəzzehən w kodəʕri omər b xaṭər diḏux
hiye azzele bu darbo d ayna d kəzze ebe d lə gdoʕər l azze bəṯr ann aḥunone
komər hiye mhalaxle me ṣafrayto hul ʕaṣriye
ʕaṣriye ṭawəʕ u yawmo aʕle maṣəlle u səsyayḏe b droʕe dəqle u sakkahayḏe bi arʕo mḥaḏ̣alle u muklayḏe maḥšamle mlele u sabilayḏe maqəṯle štelele sabil tre w mḥalaqle u kurkayḏe ʕal qarʕe w daməx
komər mhalaxla ḥamšaḥṣar yawme d yawmoṯe bu karano
komər maṭi l bərke d maye l baxča ba mən baxča yo hama ḥa kobəʕ d l oxəl w lo šote w mfarəǧ ʕal i bərkaṯe
komər azzele yatu b fema dam mayanək mofaqle laḥmo xile štele maye
komər ḥəlle kmibayən bam maye šawq d ṭayro lʕəl mene kəle ʕal at tamarat
mən ṭayro xuško yo hama hul d ṭəlbat m aloho ṭayro layəq yo
komər hedika azzele čəkle iḏe bi xurǧazinayḏe mofaqle u tər w kavanayḏe yatu qm u ṭayro
mḥele bu ṭayro xlaf me pərtəke lo qšiʕ mu ṭayro w mahzamle lu ṭayro fayər azzele
azze mədle li pərtkayo ḥəlle aʕla ḥəngi xuške wa xəd kahrabiye b dukṯo d ʕətma ḥa maqəṯla haqqa kobo šawq midole čikole b kəste
midole čikole b kəste w mhalaxle aṯi li walaye
i naqqa d aṯi li walaye omər u səsyo kḥel aḥna kəmmina mbarxo yo
u tarʕo d əzzele yaʕni u tarʕo du mərad yo
mhalaxle lu səsyayḏe mḥele qarʕe b tarʕo ʕabər lawġul
nafiqi qamayte mədde lu səsyayḏe maṣərre ʕabər lawġul yatu
ha hawi waxt d ḥšəmto mṭalle i ḥšəmto u bayto d man yo u bayto du mufti yaʕni u bayto du mufti di walaye yo
komər hawi ʕaṣriye kətle naʕəmko čučəko aṯi su dayfo čəkle iḏe b kəste d obele haka lira haka tarte mḥalaqle iḏe b kəste aṯyo i pərtkayo b iḏe
mədle li pərtke huleleyo w hulele lira maḥtole b iḏe du zʕuro
komər i naqqa d mofaqle i pərtke du ṭayro hula šawq lawġul
komər li emo du kurrəko ntišola m iḏe maḥtola b ʕeba omər maḥtola b ʕeba w maqḏ̣alle i sahraṯṯe w damixi
ṣafrayto hula i pərtke lu mufti əmmo izolux hawa lu malko haṯe kmaliqo lu malkayḏan
i naqqa d lu mufti ḥəlle aʕla pərtke ġalabe layəq yo azze hiwole lu malko
u malko mədle ʕulbe d lirat hulele lu mufti baxšiš
omər lə gməzwono w lə gmizabno i pərtkaṯe m ayko məṭyolux
omər lə mšaylat azzino lu ṣaydo w kətwa ṭayro w mḥeli ebe ġayni mi pərkaṯe lə dreli mene w fayər azze mahzamle məlli kmaliqo lu malkayḏi mṭeliluxyo haddiye
hawile qadro ġalabe lu mufti su malko bi pərtkayo
w u malko w i aṯto hama gmaydi li pərtkayo w gəmfarǧi aʕla lawəlle fəkər ʕal u šaʕb abadan
u ʕulmo gmanhəb ḥḏoḏe qoṭəl ḥḏoḏe gmahəzmi ap pirat d ḥḏoḏe hiye lo ḥarule me tə mede gəmfarəǧ ʕal i pərtkayo
u ḥa yawmo aṯi ḥa omər ya u malkayḏi latlux haž mu šaʕbayḏux lu šaʕb qšəʕle ḥḏoḏe mtawlaffe ḥḏoḏe
omər ʕaǧab omər haṯe pərtəke yo haqqa korəḥmatla d moṭatwa u ṭayro di pərtkaṯe aydarbo gsaymatwa
omər ṭayyəb ma kətla ṭayro li pərtkaṯe aydarbo ṭayro fayoro gmoṭəlle
omər u zlam d mṭele i pərtke gmoṭelux u ṭayro ste lo kowe omər ono komannolux mšadalle bəṯr u mufti
mšadalle bəṯr u mufti omər rahoṭo itux
azzehən la greʕe mərre lu mufti əmmi koqorelux u malko
azzele hulele šlomo xer yo ya u malkayḏi omər xer yo kobaʕno u ṭayro di pərtkaṯe menux
i naqqa d məllele hawxa omər ahla w sahla hawli mədde d yarḥo d yawmoṯe hul d əzzino koraxno aʕle moṭenuxyo
aṯi ʕaṣriye u mufti maḥətle qarʕe qume w kmətfakər ġalabe
u kurrəko əšme ḥasan yo ḥasan komər ya ʕammo xer yo komər haqqa komətfakrat
komər ya ḥasan ma mə xer yo haymən u malko huleli muhla yarḥo d yawmoṯe
šxera xuderra lo moṭatwa i pərkayo w lo saymatwa i fəṭnayo
ono ste hiwolux lu kurrəko midoli m iḏe azzi hiwoli lu malko w u malko uʕdo koṭoləb u ṭayrayḏe meni
ḥasan ste u ḥa yawmo konofəq lu balad koḥoze an naʕəmkat du balad kit moharṯo barban du baḥar knafiqo garwoniṯo mu baḥar an naʕəmkat komoḥəlla bak kefe kṭərḏila mu balad
azzele omər qay hawxa kosaymitu əmmi haymən lu malko hulelan amro moharṯo garwoniṯo yo məlle zoxu qṭalula d lo migarwni as səsye du balad mena
m ayko nafiqo əmmi walla mu baḥar nafiqo e omər hawuliyo kul ḥa mudunxu frang
hulalle kul ḥa frang mṭele i moharṯo lu bayto kmašəġla kul ṣafrayto w kul ʕaṣriye bam maye šaḥine kəmdarmalla
i moharṯayḏe mʕadlo hawyo xəd d obəʕ lebux nayəḥla tə mede lo fayəš eba
marfele u səsyayḏe w kəmrabe i moharṯayo
komər ʕaṣriye i naqqa d azzele mədle u em di moharṯayḏe i ḥšəmtayḏe d obela komər maḥətle u emayḏe quma w yatu maḥətle iḏe hawxa qum feme w mətfakalle mḥalaqqe lad damʕe b ʕayne
omər ono awwəl ḥḏo aṯino lu darmono d ʕayne d babi maxraǧli ak kallawat d mṭeli aʕmi w dat tarte i fəṭna d səmli bayn lu mufti w lu malko
ṣafro gqoṭəl u mufti w an naʕimani diḏe gfayši hawxa i ḥṭiṯo kula eli simoli
i moharṯo madʕalla aʕle əmmo xer yo ya ḥasan əmmo haqqa kmətfakrat
omər ya ya mbaraxto xer yo i masale ḥal w masale di pərtke du ṭayro w du malko haṯe paṯe yo
kobəʕ u ṭayro di pərtke mu mufti w eli məṭyoli
əmmo šxera xudera d l əmmatwa u xabrano w an naʕəmkat di walaye i naqqayo qəṭliwayli w lo maxəlṣatwayli mal lappaṯṯe
əmmo ḥṭiṯux b qḏolux izolux amalle lu malko ṭro mḥaḏ̣allan arbʕi čuwalat d ḥeṭe w ṭro oṯe arbʕi greʕe aʕmayna w u zlam d məllele lu malko kətla ṭayro li pərtkaṯe ṭro oṯe aʕmayna w gəzzano hway gawro ṭowo w maxleṣe
gəzzano l gire ḥəsrate kəmmile
gmaxlina u zad ʕal qarʕe du gər ṣafro yawmo d ʕruto yo u ṭayrano u malko daṭ ṭayre yo
i naqqa d maxlət u zad gyətwat bayne du zad w gdoṯən aṭ ṭayre glətmi ḥeḏər u ṭayrawo ḥeḏər u malkaṯṯe u mede d mʔamər aʕlayye hawxa gsaymi
i naqqa d maḥət ʕal qarʕe di kawmo daḥ ḥeṭe hway gawro ṭowo mude w malḥəqli
ono gmaxəlṣallux lo w lo aṭ ṭayre gdəxliluxwa
e omər towe hawxa baṣiṭ yo
azze məllele lu mufti omər maḥšəm w hway b kef ʕal aloho w aʕli d moṭenux u ṭayro mora di pərtke komər ʕal aloho w aʕli d ono moṭenolux u ṭayro
komər azzele lu mufti məllele lu malko ya u malkayḏi ḥaḏ̣əlli arbʕi čuwalat d ḥeṭe w arbʕi greʕe ṭro oṯe aʕmi w u zlam d məllelux u ṭayro kətla li pərtkaṯe ṭayro ono gmoṭenuxyo
komər mḥaḏ̣allele ṣafrayto i ṭalabiye d ṭləble w mšadrile aʕme w rawəx u kurrəko w ya allah
komər azzehən l gire ḥəsrate maxlalle ṣafrayto u zadaṯṯe čik ḥasan taḥte du zad w maṣəlle i moharṯayḏe taḥte du gər w a greʕe fayiši laltaḥ w hiye kale tamo
komər hawyo i saʕa ḥṣar bu yawmo ṭayro marke ḥa marke ḥa marke ḥa marke komər layimi aṭ ṭayre kulle ʕal qarʕe du gər
komər layimi kulle l qarʕe du gər komər hawyo i saʕa traḥṣar falge d yawmo lu ṭayro maḥətle ʕal i kawmo daḥ ḥeṭe
komər i naqqa d maḥətle ʕal i kawmo daḥ ḥeṭe komər hama hul d l aloho hulele quwa l ḥasan zbəṭle raġle du ṭayro w mḥele b ruḥe w mahzamle me bayn aḥ ḥeṭe
komər bu tehzimo d mahzamle w naḥət bi kaše komər lu ṭayro mazʕaqle ʕal aṭ ṭayre hul d i moharṯo malḥaqlale lu kurrəko hul d aṭ ṭayre qayimi fayiri mḥalle ba greʕe qṭəlle a greʕe qṭəlle ab baġle w as səsyaṯṯe
komər i moharṯo šqila i məddayḏa mahzamla
maxlaṣla u kurrəko mṭele u ṭayro hule lu mufti
lu mufti mədle w ʕaṣriye mbele laǧan u malko
annaqqa u malko aydarbo pṣiḥ bu ṭayrano ṭayre bi arʕo layto xoṯe w ġalabe koṯele lu malko kef ebe
w u mufti hawi maḥətle waziro gab ruḥe ḥəngi hawile qadro bi masalaṯe ich maʕli ḥəs diḏux
komər u kurrəko məllele lu mufti omər ya ʕammo wallahi ono aṯino b maqṣad w lo səmli heš u maqṣadayḏi omər xer yo ya brazi
omər aṯino lu darmono d ʕayne d babi ʕayne d babi kayiwe ne kobaʕno d ḥozeno darmono l ʕayne d babi
omər brazi u darmono d ʕayne d babux baṣiṭ yo ono gəmdabannuxyo
w a tloṯo aḥunonayḏe hano azzehən u qərš d kətwa aʕmayye maḥətte bas sinamat w maḥətte baq qaḥwat w harke tamho frang lo fayəš aʕmayye haw kəppe dəʕri lu bayto ste fayiši ba blade
komər u malko annaqqa haw hawile haž mu šaʕbayḏe komər u ḥa yawmo azzele l ḥa məllele ya u malkayḏi u ṭayrano u ṭayrano latyo d lo more hawxa an naqšani aʕle w i layəqbunaṯe aʕle kətle more du ṭayrano
lo kowe omər komannolux u ṭayrano mrabyo u ṭayrano kadi yo ʕal i iḏo kəmrabəlle kətle more lu ṭayrano
yaʕni aydarbo kətle more omər kito ḥurma konəšqo naqqəš ʕal an naqšat d kit ʕal u ṭayrano
lazəm omər haṯe kmaləqlux i ḥurmayo d moṭatla bayn u baytayḏux tuyo malkṯo laǧanux omər haymən šrolo yo
mšadallele lu mufti omər itux larke mən yo omər kobaʕno d moṭatli marte du ṭayrano
ya u malkayḏi omər hano ṭayro fayoro wa azzino lu ṣaydo bu ṣaydo zbəṭli ono m ayko koḏaʕno man yo i martayḏe w man kətle more
omər čara latla lo kowe d lo moṭatli aw gšolaḥno qarʕux aw gmoṭatli marte du ṭayro
e omər kobaʕno d obatli fərṣa yarḥo d yawmoṯe mšayanno koraxno iḏa hawile marto gmoṭena lawile kale qarʕe qumux e omər izolux
u mufti aṯi lu bayto disa ʕaṣriye hawi waxt di ḥšəmto maḥətte i ḥšəmto w yatiwi ʕal i ḥšəmtaṯṯe u mufti mətfakalle
ḥasan omər xer yo ya ʕammo komətfakrat adlalyo
omər ya brazi ḥal w masale diḏie w du malko hawxa yo koṭoləb marte du ṭayro meni
ṭayro fayoro m ayko koḏaʕno kətle more latle more
komər ʕaṣriye maḥšamme i ḥšəmtaṯṯe azzele hule em li mohartayḏe disa mətfakalle
əmmo xer yo ya ḥasan omər walla ya mbarazto u ḥakəm koṭoləb marte du ṭayro d mṭelan kobaʕla mu mufti
e əmmo ḥaru baytux əmmo bi zoriye d maxlaṣlux u ṭayro əmmo kəzzolux čaykat ruḥux baw warṭat du mufti w du ḥakəm əmmo i naqqayo xaliṣat annaqqa mo bam mo gməqṭolat
ṣafro əmmo yawme d ʕruto yo hani hawile ḥamšaḥṣar yawme lu ṭayro d i martayḏe d lə ḥzela
əmmo ṣafro gdəṯyo l gire ḥəsrate gkərxo ʕal u ṭayro iḏa hul li saʕa traḥṣar l aṯi w aṭ ṭayre kulle gdoṯən iḏa l aṯi əmmo gəmzaʕbro aʕlayye w gmazəḥqo aʕlayye mə səmxu gdəmmo bu malko
hənnək gdəmmila aṯi ḥa bi masalaṯe zbəṭle u ṭayro w mahzamle
əmmo hate gəzzux gḥəbšat i arʕo saymat gurto
w gdoṯe greʕe aʕmux gəmkasəlla gmičokət bi gurtayo
w gməblina disa ḥamši čuwalat d ḥeṭe aʕmayna gmaḥtinanne tamo
i naqqa d əṯyo gdəmmo hano u makul daṭ ṭayre yo aṯi ko yo u malko daṭ ṭayre
əmmo hiye gyətwo ʕal aḥ ḥeṭe kətla sabil gšətyo maq qaḥrat
məd tloṯo buġre mḥay bu sabilayḏa
əmmo i naqqa d moḥət ab buġrani bu sabilayḏa əmmo hiya gmətfakro gdəmmo walla u ṭayrayḏi yo koməpṣəḥ aʕmi gdoṯela kef əmmo gmazəḥqo ʕal aṭ ṭayre me d mazʕaqla aʕlayye əmmo hənne gmahəzmi hate muda zbaṭa malḥaqliyo
malḥaqlux eli gmaxəlṣallux lo malḥaqlux eli walla gqəṭlilux ḥṭiṯux b qḏolux haṯe yo əmmo ġayni maṯe layto gabi
komər azze məllele lu mufti qum malle lu malko mḥaḏ̣alli arbʕi greʕe aʕmi ṭro moṭən ḥamši čuwalat d ḥeṭe w ṣafro yawme di ʕruto yo gəzzino balki moṭeno marte du ṭayro
komər azzele lu mufti məllele lu ḥakəm omər mḥaḏ̣əlli arbʕi greʕe w ḥamši čuwalat d ḥeṭe ṣafro gəzzino balki moṭenux marte du ṭayro
i moharṯo məllale əmmo kəmmallux haṯe d lowat ḥiṣo aṭ ṭayre gqəṭlilux adyawma čara latla
komər rawixi w azzehən maṭən l gire ḥəsrate səmle dukṯe hul i saʕa ḥṣar mḥaḏ̣alle dukṯe səmle dukṯe mhandazle dukṯe hiye w bəṯr mi saʕa ḥṣar aṭ ṭayre naḥiti maḥətte b qarʕe du gər
maḥətte b qarʕe du gər ḥa ḥa aṯi tre tre aṯi hul d layimi aṭ ṭayre di arʕo kulle aṯən l qarʕe du gər
komər hiya ste aṯyo marte du ṭayro əšma hardam ǧuwan yo yaʕni təm w dayəm lə gmasiwo ḥəngi d kətyo b kef
komər aṯyo w yatiwo ʕal i kawmo daḥ ḥeṭe mədla li kəsto du tətənayḏa mofaqla mədla lu sabilayḏa mlela maqəṯlala nuro maḥtola ʕal u sabil kəla ggəršo
hiye mi gurto mədle tləṯ kefe mḥele bu sabilayḏa
komər i naqqa d mḥele awwəl kefo əmmo kəbʕono ya u ṭayrayḏi be ayko hat d oṯət ḥəzyallux ġalabe qḥirono aʕlux u kurrəko lə mḥarək
dat tarte əmmo kəmmono be ayko hat maləz itux da tləṯ mḥele u buġro mazʕaqla qolo ḥiṣo məlla laṭ ṭayre əmmo kogəḥkitu aʕli mazʕaqla b qolo ḥiṣo w qayimo
bu qyomo d qayimo aṭ ṭayre kulle mahzamme maz zuhṯe
hiye qayəm mi gurto nfəṣle ruḥe ela zbiṭole qum ṣadre w naḥət bi kaše
naḥət bi kaše i mohartayḏe aṯyo l qamayte rawixi ʕal i moharṯo w ya allah
i naqqa d mahəzmole drela hawar laṭ ṭayre aṭ ṭayre hul d aṯən lbiki ba greʕe qṭəlle a greʕe
hiye maxlaṣle i məddayḏe aṯi lu bayto
aṯi lu bayto mṭele i žənəke w hiwole lu mufti w lu mufti məblole lu malko
komər i naqqa d məblole lu malko w lu malko ḥəzyole mən ḥurma yo ġalabe u malko aṯile kef w zbəṭlele qadro lu mufti ġalabe
i naqqa d li hardam ǧuwan ḥzela u ṭayrayḏa tamo pṣiḥo ġalabe pṣiḥo
azza hiya w u ṭayrayḏa mədla lu ṭayrayḏa məštaʕela ebe w čiko b odaye l ruḥa
hawi ʕaṣriye u malko ṭləble əzən d ʕobər l gaba əmmo lo kmaqəblono zlam d ʕobər l gabi xlaf mu zlam d mṭeleli
u malko omər eli mṭelilax əmmo elux mṭeluxli omər e əmmo amalli aydarbo mṭeluxli omər eli mṭelilax me flan dukṯo b flan šəkəl əmmo dugle yo
bas əmmo iḏa kan elux mṭeluxli gəzzux moṭət u ḥəmmamayḏi d kosəḥyono ebe w gdoṯət i naqqayo gdoballux əzən d mbarxatli xəd i ʕade gtowina aṯto w gawro l ḥḏoḏe
qrelele lu mufti omər itux mufti mən yo omər kəbʕo d moṭət u ḥəmmamayḏa
u ḥəmmamayḏa b aḏne du səsyo baḥri yo kəle bu baḥar me yawme d ʕruto hul yawme d ʕruto naqqa konofəq
u mufti aṯi məllele lu kurrəko omər ya ḥasan omər u malko koṭoləb u ḥəmmam d hardam ǧuwan
komər azzele mbele u muklo di mohartayḏe w məllela i qaḏ̣iye hawxa yo
əmmo ḥoru baytux šxera xuderra i naqqayo an naʕime qəṭliwayle w lo maxəlṣatwayli mal lappaṯṯe w d lo məṭyowa i masale li daraǧaṯe
əmmo ṣafro ṭro oṯe zlam towe b ḥaylo ḥuṣ šawʕo kulave aʕli w kul kulav kḥayṣat šalit ṭowo aʕle
u səsyo baḥri aḥuni yo iḏa kan ele qṭileli ḥaru bayti w iḏa eli qṭili aḥuni ḥoṯo w aḥuno yo
w ṣafro gəzzano ṣafro ʕruto yo lazəm nofəq
komər rawəx ʕal i səstayḏe w ḥəṣle šawʕo kulave aʕle w ya allah azzele
komər azzele barban du baḥar marfele i səstayḏe mamnuʕ yo səsye d roʕe bi dukṯo d konofəq u səsyo baḥri
komər ḥəlle falge d yawmo u baḥar hawi tarte šəqqat komər nafəq u səsyo
komər i naqqa d nafəq u səsyo aṯi me lugab hul d l aloho hulele ḥaylo mḥelela gazze li moharṯo
komər mbele kulav manək šləḥle bi gazzayḏe komər hiya daʕiro aʕle mḥelale gazze ḥḏo mene ḥḏo mena komər mḥelale šeṯ gazzat li moharṯo mofaqla i kazabayḏe hiye mḥelela šeṯ heš fayəš kulav aʕla
komər ba šwaʕ mḥelale ḥḏo drela i naqqa d drela komər aṯi lu kurrəko mḥele u sayfo b aḏne šləḥle aḏne čikole b kəste w aṯi
komər rawəx aṯi su mufti hulele lu mufti omər izolux mbela lu malko
komər i naqqa d lu mufti hiwole lu malko lu malko ʕaṣriye mḥele lu tarʕo ʕabər si žənəke omər mṭeli u ḥəmmamayḏax
mṭelux u ḥəmmamayḏi elux omər e
əmmo iḏa elux mṭelux w səmlux i gawruṯaṯe walla gsaymallux iḏa lo elux ono u zlam d səmle i masalaṯe ono hawo gsaymono w lo tə noše
noše xlaf meni omər laybe moṭelax
aydarbo mṭeluxli omər mṭelilax aṯino lu quṣro mu quṣro mədlilax mṭelilax əmmo xayr
qrele lu mufti mufti aydarbo məṭyolux u mufti omər bavo laybi d mdaganno walla lo eli məṭyoli kətli ḏ̣ayfo lu ḏ̣ayfayḏi məṭyole
qrelele lu kurrəko aṯi u kurrəko e aydarbo mṭeluxli omər ya malkṯo omər d omannax aydarbo mṭelilax
awwalan omər b feme d flan bərke mḥeli bu ṭayrayḏax dreli pərtke mene mṭeli i pərtke lu malko u malko ṭləble u ṭayro omər aṯino l gire ḥəsrate zbəṭli u ṭayrayḏax w maxlaṣli mṭeli
koṯe l bolax i naqqa d mḥeli a tloṯo buġre bu qallunayḏax elax mazʕaqlax ʕal aṭ ṭayre mahzamme zbəṭlilax mṭelilax
w azzino me aḏne du səsyo baḥri i raṣṭe šləḥli aḏne w mṭeli u ḥəmmamayḏax w aṯino
e əmmo qreyle lu malla xlaf menux ono noše lə kəbʕono
u malko komər baʕ ono əmmo hate hate lə kəbʕallux
səmle w lo səmle əmmo xalaṣ ono xlaf mano lo kəbʕono
komər qrele lu malla mhəlle i kačke ʕal ruḥe w hawən aṯto w gawro
u šaʕb mən mətfakalle əmmi mazal u zlamano səmle i ṭawwuṯaṯe zlam hawxa gawro ǧehati yo u malkano groḏ̣inale gsaymina əntəxab maqiminalan malko balki u ǧwamerano howelan malko
meqəm u əntəxabaṯṯe d saymiwa aydarbo wa kətwa ṭayro di dawle hənna gṭərḏiwa u malko kətwa u ṭawro di dawle gmarfənwayle ʕal qarʕe d man maḥətle hawo malko
komər mṭalle u ṭayro di dawle w marfalle u ʕulmo kule maḥətte u malko w u kurrəko ḥasan ʕal i goro w marfalle u ṭayro
u ṭayro barəm fatəl w daʕər w maḥətle ʕal qarʕe d ḥasan
komər tləṯ kore bu šəklawo marfalle a tləṯ kore maḥətle ʕal qarʕe d ḥasan
u šaʕb əmmi e d lowewa abre d malko lowewa malko raḏ̣ən kulle aʕle səmmanneyo malko dralle u malko
komər i naqqa d hawi malko mṭele u mufti gab ruḥe səmle u mufti waziro l ruḥe w səmle u ḥakəm waziro l ruḥe
komər fayəš u kurrəko tləṯ əšne ḥakəm di walaye
komər bəṯr ma tləṯ əšne u ḥa yawmo hiye w u wazirayḏe naḥiti lu šuqo d ḥoyər i waḏ̣ʕiye du baladayḏe bu šaʕbayḏe aydarbo yo
komər bu nḥoto d naḥət d naḥət ḥəlle kale u aḥuno kale kokonəš u šarəʕ kawi zəbbalči
ḥəlle aʕle omər ḥaylux alo towat saġ alo madəmlux omər məqqa košəqlat u yarḥo bi baladiye omər haymən košoqanno mo w tleṯi lirat komakfəlluxne omər ya xawaǧa lə kmakfəlline bas mə samno balad nuxroyo ya čikina ebe gšəġlinalan
omər itux gabi gəzzux w oṯət bayn u baytayḏi lozamli mede mi suke kətli səsto gtowatla moro gdobenux u yarḥayḏux tləṯmo lirat hawxa omər hawxa
omər klozamli tre tloṯo šaġole hawxa omər e aḥna tloṯo ḥawrone na mu balad aṯina iḏa d rəḥmat gmoṭeno a tloṯo
omər mṭay a tloṯo mṭele a tloṯo maḥtile bu bayto tə šuġlo w ʕamo lə ksaymi
naqqa moḥən maknəšto lawġul ḥa oṯe kolən bu tarʕo w bas
komər maṯe tləṯmo lirat koballe w muklo w štoyo u mede d koxəl hawxa koballe
komər bəṯr ma tləṯ əšne məllela li aṯto omər ono b mən aṯino w mən səmli ono
ʕaǧab babi mayəṯ fayəš xer yo omər ḥal w masale d babi ʕayne nəqriwa w aṯino ono w tloṯo aḥunone m diḏi w kmalimina yaʕni darmono l ʕayne d babi babi sami
əmmo kəbʕat gəzzano se babux
omər ṭayyəb ono kobaʕno d əzzi se babi hat aʕlax iḏa hat d oṯət l oṯət ono lazəm d əzzino se babi
əmmo yalla u darmono d ʕayne d babux aʕmi yo əmmo u ṭayrano diḏi maydat pərtke mene moḥatla bi ʕayno smiṯo gtuyo saġ
komər səmme kar dəṯṯe w ṭləbbe əzən mu šaʕbaṯṯe kobaʕno du malko qamoyo howe malko ono gəzzino lu baladayḏi
komər mədlele u mede d raḏ̣i marwaxle i aṯto bəṯre ruḥe w ya allah səmle qəzd du balad du babo
komər mhalaxxe me ṣafrayto w hul ʕaṣriye yawme du qayṭo yo w ḥemo yo ṣahən am mayaṯṯe xaliṣi darbo maqṭuʕ yo lo walayat lo mede layt bu darbo
komər maṭən l fema d biro ʕaməqto ġalabe ʕaməqto yo kmarfən ak kefe eba koṯe ḥəz dam maye
omər gali greʕe kobaʕno d ḥa manxu noḥət lam mayani d šotina səmme lo səmme ḥa manne lo maǧrele d noḥət
pal lu dumoro rabano
omər aydarbo howina ann abne du šulṭono b ṣṭambəl w lo maǧrina nəḥtina l biro xtaṯe
i naqqa d hawxa məlle ann aḥunone kəmmi l ḥḏoḏe alla wakil kit w layt hano aḥunayna yo əmmi u abro du šulṭono d ṣṭambəl hat
omər e ḥaru bote omər qay lanna aḥunone w xəd ono ṣahyo no kulxu ṣahye hatu
ḥasan hattat omər e ašər ono no
komər u aḥuno rabo məlle ono gnoḥanno manḥtituli
tre mətrowat tloṯo mətrowat omər gdomanno hawar grašuli
manḥatte u aḥuno rabo tle tloṯo mətrowat omər grašuli fṭəṣno
manḥatte a tloṯo bu karawo əmmi fṭiṣina
komər maṣəlle u ḥawlo ʕal ḥaṣe omər ono məqqa d omanno grašuli hatu marfewuli bi biro
komər manḥatte w naḥət lam maye w štele grəšlalle hulalle maye štalle
komər grəšše l fema di biro lu aḥuno rabo mədle lu sayfayḏe mḥele bu ḥawlo qṭəʕle w omər qumu rwaxu mhalxina
ṭayyəb omər ḥaru bote d əzzano lu bayto lo gəmbahdelan se emi w babi mə gdəmmina l ruḥayna
komər hiye ṭralle tamo w mṭalle i aṯto w ya allah mhalaxxe aṯən
meqəm ab bazərgane əzzən w oṯanwa
əzzənwa m ṣṭambəl l gziro m gziro əzzənwa lu wan mu wan hawxa əšto šawʕo tmanyo yarḥe mhalxiwa bad darbe
komər aṯi bazərgan w maḥətle b fema di biro yalifo yo maḥətle b fema di biro w kalənne komolən maye d saymənne muklo ma muklo šotən w əxli
komər manḥatte u dawlo komər lu kurrəko zbəṭle u dawlo w saləq bu dawlo
komər qralle l ḥḏoḏe mərre itoxu walla aṯi dabib yo wahiš yo lo kəḏʕina mən yo saləq bu ḥawlo
mudu as sayfe iḏa kan hawi dabib gqəṭlitulle w hawi mal mal mede kosaləq bu dawlayḏan
komər maʕlalle mzalṭanne as sayfaṯṯe w kalən ʕəl me fema di biro
grəšše grəšše grəšše kale zlam komər bu nfolo d nafəlwa məskeno mtabarwa
komər lu sarbazərgan məlle grašule ḥozina mə ənsan yo qrelele man hat
omər ono ste zlam xoṯayxu no w aṯino b lalyo nafənno bi biro koḥozituli
mawfaqqe mšaḥannalle maye mašəġġe mdarmanne w maḥətte gab ruḥayye
maḥəttalle muklo štoyo xile u kurrək aṯi ḥəš diḏe l qarʕe
lʕama komər ayko ne aḥunoni ayko yo i ḥurmayḏi
mə dumoro rabo səmli komər maṭino li daraǧaṯe
komər hano u sarbazərgan košopəʕ bi walaye du babo du kurrəko bi walaye d ṣṭambəl koṯe kmaḥət bi walaye
hano i naqqa d a tloṯo naʕime ann abne du malko kmoṭən lu bayto u rabo komər haṯe i aṯtayḏi yo məṭyoli komaḥətla b odaye bašqa w a tloṯo kəzzən lu bayto
u babo komər lawo mə darmono mṭalxu l ʕayni əmmi ya baba walla lo laqina l darmono ḥatta d moṭina l ʕaynux
w i kačke ksaymi lə ksaymi d rəḏ̣yo b ḥa manne lə krəḏ̣yalle
kəmmo bəṯr me ḥasan gawre ḥaram ne aʕli
komər maṭi lu bayto mšayele marke l tamho omər aṯən a tloṯo abne du malko mṭalle pire aʕmayye ayko maḥtəlle
ḥa omər ya sidi maḥtəlle b flan bayto komər azzele mḥele ʕal u tarʕo man hat omər ono ḥasan no
i naqqa d omər ḥasan no qayimo ftəḥlale u tarʕo ʕabər
ʕabər nšəqqe ḥḏoḏe pṣiḥi b ḥḏoḏe ġalabe aṯəlle kef l ḥḏoḏe w yatiwi
omər babi b mən waḏ̣ʕiye yo əmmo walla babux heš xəd kətyo samyo yo
komər ṣafrayto mədle lu pərtke mu ṭayro məḥyole b ʕayne du babo ʕayne du babo ftiḥi w ġalabe aṯile kef lu babo
ġalabe aṯile kef lu babo w u babo koməfrəḥ bu kurrəko ġalabe
komər latli abne ġayni me ḥasan
komər hani aydarbo mətfakarre azzehən mərre lu babo w mərre lu məǧləs əmmi ḥal w masale diḏan w d ḥasan hawxa yo walla čəklan bi biro hawxa səmlan ebe
be lə kmoṭitulan l ḥḏoḏe
komər lu məǧləs w li wazara mərralle lu malko lo kowe d lə mṣalḥat ann abnayḏux
ḥal w masale hawxa səmme b ḥasan w lazəm mṣalḥatte d lowən dəžmən l ḥḏoḏe žboni d lowən dəžmən l ḥḏoḏe lazəm mṣalḥat ann abnayḏux
komər mṭanne l ḥḏoḏe mḥalaqqe a tloṯo abne du malko se ḥasan w azzən l iḏe w foṯe d ḥḏoḏe mṣalaḥḥe aḥunoni hatu xalaṣ mede lo fayəš b lebi
komər u ḥa yawmo mərralle aḥuno d saymat b diḏan adyawma qaymat rawxina əzzano lu ṣaydo
i aṯto əmmo ḥasan iḏa d rəḥmatli w d saymat b diḏi hani šaʕb xayən ne lo kəmhalxat aʕmayye
omər ya ḥurma aḥunoni ne w mṣalaḥlan mede lo fayəš baynoṯayna gəzzino lu ṣaydo ġamo layto
komər nafiqi lu ṣaydo mhalaxxe məšwar mhalaxxe hul falge d yawmo mede lə mḥayṣalle
falge d yawmo ḥemo yo qayṭo yo maṭən l tuṯo yatiwi taḥta w əmmi gdəmxina
əmmi gdəmxina mžədde ruḥayye kulle damixi
ḥasan maḥiso yo omər mazal hənnək damixi ono ste annaqqa gdomaxno hul d qaymi ono ste gqoyamno mžədle ruḥe ṭawəʕ
i naqqa d hiye ṭawəʕ hənnək maḥəsse ḥḏoḏe
maḥəsse ḥḏoḏe zbəṭṭe bi šamṯo əmmi gqəṭlinale lə gqəṭlinale
tre manne əmmi gqəṭlinale u naʕimo omər lə gmaqbanno d qəṭlitulle
mḥalle reše du sayfo b ʕayne mawfaqqe ʕayne w rawixi aṯən lu bayto
aṯən lu bayto u babaṯṯe ko yo omər ko yo ḥasan
əmmi walla ḥasan me ṣafrayto nafiqina mu balad hiye daʕər lu bayto w aḥna azzano lu ṣaydo
mede ste lə zbəṭlan w aṯina marke tamho ko yo ko yo əmmi lə ḥzelan
hani i naqqa d koṯən hənnək lu bayto koṯe tarte yawne komaḥti ʕal qarʕe di tuṯo
ḥḏo koqəryo li ḥreto kəmmo ḥoṯo šxera xuderra d əḏʕatwa hano man yo hano d kətyo bi ḥalaṯe əmmo hano u abro du šulṭono d ṣṭambəl yo w lann aḥunone səmme i xayəntiyaṯe aʕle w kənne ʕayne barban diḏe
əmmo d qoyamwa dowewa maḥiso d šomaʕwa ḥəs diḏi d doyaqwa arbaʕ pallat mi tuṯaṯe doyaqwalle w ṭorewalle me ṣafrayto hul ʕaṣriye bi šəmšaṯe w moyadwa l ʕayne maḥatwalle bi dukṯo w maḥətwa map pallat diqanək aʕlayye əmmo ʕayne gnayḥiwa
komər u kurrəko maḥiso yo kmaṣəṯ aʕlayye hawxa
mḥarakle ruḥe hənnək fayiri azzehən w hiye qayəm maləmle arbʕa ḥamməš pallat diqile diqile diqile hul d qadər w maḥtile me ṣafrayto hul ʕaṣriye bi šəmšo w ʕaṣriye karəx ʕal ʕaynoṯe midile
maḥətle i čappe b dukṯa di raṣṭe maḥətle i raṣṭe b dukṯa di čappe
komər ʕayne ftiḥi w ʕaṣriye hawi lalyo aṯi lu bayto
aṯi lu bayto mḥele ʕal u tarʕayḏe man hat omər ono no li aṯto ftəḥlale u tarʕo ʕabər
koḥayro aʕle ḥasan yo amma ḥwilo yo
əmmo walla mə gdəmmallux əmmo kul mede m diḏux kšobəh l ḥasan əmmo bas ʕaynux lanne d ḥasan
omər ya barṯe d ʕammo ḥal w masale diḏi w d aḥunoni hawxa yo walla mawfaqqe ʕayni
e əmmo lo məllilux l əzzux aʕmayye hat azzux aʕmayye azzux aʕmayye əmmo ḥaq diḏux yo
komər daməx u lalyawo w ṣafrayto qayəm azzele komər qayəm azzele šləḥle qarʕe da tloṯo aḥunone w azzele su babo
mədle lu sayfayḏe omər hano u sayfayḏi w hano qarʕi walla qṭili a tloṯo aḥunonayḏi
omər azzano lu ṣaydo mawfaqqe ʕayne hawxa səmme ebi b flan biro hawxa səmme ebi mṣalaḥlan w uʕdo qṭilili ḥzay mən kosaymat kale qarʕi qumux
u məǧləs əmmi tə mede lazəm ǧəza lowelux
lazəm babux masule annaqqa babux d yotu w hate gqaymat b dukṯe d babux howət malko howət šulṭono du dino du əslam
komər maḥətte ḥasan šulṭono b dukṯe du babo
w tə žmira saġ ich tə saġtər
ono sleman ḥanna maskobi mi qriṯo d midən
hawino bi šato d alfo w tašʕomo tloṯaḥṣar
midən qriṯo mu ṭuro daʕ ʕabode yo hiye i qriṯo latyo ʕal riše du ṭuro w latyo b gawe d šalwo
dukṯa raṣṭ yo ḥeḏora kule xalyo yo
karme w arʕoṯe lu zroʕo daḥ ḥeṭe w da sʕore w daḥ ḥəmṣe w da ṭlawḥe w dak kušne w du daḥno daž žabaš daf fuǧe dab boṣine
w hatən b midən kit hən mənne zaqore w hən koduri i arʕo w zərʕi
annaqla i šato d alfo w tašʕomo w arbaḥsar i ḥkuma d tərkiya maltmowa ʕaskar
aṯən laq qrəyawoṯe maltamme a greʕune kulle w mballe am mədwoye ze aʕmayye
babi ze ḥa mənne wa mballe i naqlayo ono ʕumri šato wa
bəṯr me d azzehən a greʕune kulle li ʕaskariye i šato daḥ ḥamšaḥṣar aṯi xabro me məḏyaḏ l malke ḥanne bi bsorino mərralle
qṭəlle ah hərmzye b məḏyaḏ w u sayfo daṣ ṣuroye qayəm
ṣuroyuṯo w ṭayuṯo yo hawu bolayxu w i ʕaskar d kətyo gabayxu qṭalənne w šqalu a tfəngaṯṯe
malke ḥanne mšadalle l midən qaruto yo l midən bsorino məllelalle omər i masale haṯe paṯe yo
ḥzawu i ʕaskar d kətyo gabayxu mdaberne šqalu a tfəngaṯṯe mənne
i ʕaskar d kətwayne b midən tleṯi nafare wayne turk bi qalʕo yatiwe wayne
i naqla di qriṯo šamiʕi u xabrano zayiʕi hǧəmme ʕal i ʕaskar bi qalʕo šqəlle a tfəngaṯṯe mənne lo qadiri d saymi mede i ʕaskar abadan
bəṯr marfənne mballe a tfəngaṯṯe mənne w marənne əmmi zoxu lo qəṭlinanxu nafiqi i ʕaskar azzehən
more di qriṯo ar rabaṯṯe w aq qašaṯṯe latimi l ḥḏoḏe əmmi hani uʕdo azzehən gəzzehən l məḏyaḏ w gəzzehən l dyarbakər gmaškən aʕlan gdəṯyo i ḥkuma w latlan taqa di ḥkuma
kqaymi naqla ḥreto mšadri bəṯrayye madaʕrənne li qriṯo obənne a tfəngaṯṯe
hani aṭ ṭaye a trak ġbini qḥiri i naqla d mšalḥənne daʕiri huwwanne la tfəngaṯṯe tlalle kin b lebayye
mətwənne bu quṣro d be ǧallo kqaymi b lalyo ḥa mənne əzzeyo bayn aṭ ṭaye d obe xabro d omər toxu l gaban aḥna w hatu gqəṭlina am mədwoye w gmanahbutu midən gməblutu u mede d əbʕutu mina
ḥeḏor midən kit qrəyawoṯe ġalabe ṭaye huwwe xabro l ḥḏoḏe latimi aṯi b lalyo čiki riše di ʕaskaranək d kətwayne bu quṣro d be ǧallo
ṣafro xayifo qayimi am mədwoye i ḥzayto d ḥzalle a tfəngat mi arʕo mi šmayo komarisi aʕlayye
čiki bi qalʕo w bu quṣro d be adde w bi ʕito d mar yaḥqub
kit ʕito d mar yaḥqub mar yaḥqub kəmminala ʕito rabṯo yo xəd qalʕo yo hiya ste
w i qalʕo b midən koḥayro ḥeḏor midən kula
qumayo komibayən quma kul mede
fayiši at ṭaye d ḥeḏor midən kula aq qrəyawoṯe aṯən kulle fayiši komoḥən b ḥḏoḏe
at tarat d kətwayne bu gabo di qriṯo raḥuqe əšmo marfənne
w čiki bi qalʕo latimi l ḥḏoḏe
kit rawmo b fəlge di qriṯo w kit biro bi ʕito b mar yaḥqub košotən mina
w b lalyo kogərši maye mi rawmo ze komdabri ruḥayye ʕaynawoṯe layt
fayiši aṭ ṭaye w i ʕaskar ʕaṣro yawme lo qadiri šəqli midən
u lalyo ḥaroyo əmmi adlalyo gud lo šəqlinala gqaymina
bu lalyawo qayimi hǧəmme me kul gabo ʕal midən
ba tfaqat d aloho ayko d hǧəmme u rišaṯṯe qṭil
kəmmi tloṯaḥṣar aġawat u lalyawo qṭil mənne
ṣafro qayimi am mədwoye layt nošo azzehən lo ʕaskar w lo ṭaye
annaqla fayəš kolətmi w mšawri ḥḏoḏe mə saymi w mən lo saymi
ar rabaṯṯe əmmənwanne bsorino lo konəflo lo gnəflo bu ḥarbano w azəx gəzzayo
ar rabaṯṯe əmmiwa əmmi ṭaw me d hno d fayšina harke b midən gəzzano l bsorino lətmina aḥna aṣ ṣuroye l ḥḏoḏe w tamo gqədrina mqawmina ṭaw
mšadarre l malke ḥanne mərralle əmmi ma mə kəmmət oṯina l bsorino
malke ḥanne omər omər ʕal aʕ ʕayne itoxu u mede d kit gaban xd ann aḥunone elan w alxu w hul d xəlṣina mu sayfano
kqaymi b lalyo huwwe xabre l ḥḏoḏe u ḥa u mede d qadər maṭʕalle ʕal u ḥmorayḏe w ʕal ḥaṣe
w an niše w a zʕure ṭʕənne u mede d qadiri w mḥalle u sawalaṯṯe qumayye w mhalaxxe laf bsorino
bsorino korəḥqo me midən arbʕo saʕayat halxo
w mhalaxxe aṭ ṭaye lo mašəkke appe hul d lo maṭən ḥeḏor bsorino
i naqla d mašəkke at ṭaye am mədwoye ʕariqi
disane aṯənne mu gabano w mano w maq qrəyawoṯe huwwe xabro ənno am mədwoye ʕariqi bari me d mičoki b bsorino mṭawunne
atən lo səmme mede appe qṭəlle tloṯo arbʕo sowe w čiki bi bsorino
fayiši bi bsorino annaqla u muklo əšmo yo aʕlayye w zad naqəṣ u ʕulmo hawi ġalabe
kul yawmo saymiwa qaflat əzzehənwa mḥalqiwa ʕal a qrəyawoṯe daṭ ṭaye
amṭiwa talan amṭənwa ʕeze nəḥriwa əxliwa
annaqla aṭ ṭaye fayəš kobən bolayye ġalabe mi hnaṯe w latimi ḥeḏər bsorino
komaḥti qumayye kawme ayko va d konəfqi koqəṭlənne
maṭi u xabro l məḏyaḏ i ḥkuma mšadalla tleṯi nafare d ʕaskar ʕam mudur gab malke ḥanne u abro d ḥanno ḥaydo
mərralle əmmi aḥna i ḥkuma hula ʕafu aʕlux w hani a tleṯi nafarani ṭro fayši gabux daqana daṭ ṭaye l oṯən qəṭlənxu
malke ḥanne mətyaqalle maḥtile b mar dodo di bsorino
w fayəš kul yawmo kəzzeyo koməštaʕe hiye w muduraṯṯe baw waroqe misale hiye w hiye tane
u mudur kul yawmo kobe xabro li ʕaskar komər i naqla d oṯe malke a tleṯiyayxu mudu la tfəngat w maḥetən aʕle qṭaləlle
i naqla d malke ḥanne komibayən ʕal i ʕaskar ḥa mənne lo komaǧre morəx iḏe li tfəngayḏe w soyəm mede
košopəʕ baynaṯṯe w kəzze gab u mudur
u mudur lo koḏəʕ mə soyəm buxa
azzeyo tre šabe bu ḥalano ḥa mi ʕaskar lo maǧrele maʕle tfənge w qoṭəl malke
u mudur omər hawxa lo komanfəʕ
yawmo hiye w malke koməštaʕən bi odaye bi qelayto bi ʕito d mar dodo di bsorino
qoyəm d omalle l malke kazzino məšwar naʕimo nofaqno laf larwal w gdoʕanno uʕdo
gnofəq w kṣoxər u tarʕo bəṯre kṭore malke bi odaye kṣoxər aʕle
i odaye layba lo šaboko w layba lo dukṯo d qodər nofəq mina malke
u tarʕo di ʕito qawyo ġalabe lo qadər soyəm mede ebe
u mudur qrele li ʕaskar omər toxu
kale harke ḥšərli ono bi odaṯe amṭewu tfile w sumu dexono aʕle gḥənqinale bu dexono
qayəm i ʕaskar amṭalle tfile qaršo w səmme dexono w maḥatte taḥt u tarʕo
w hano malke lawġul kowe kosoyəm fərfər xd i ḥayye lo kqodər soyəm mede
kit bi anəške di odaye bxeriye kosəlqo taḥt i goro di ʕito
aʕ ʕitawoṯe u qṭoraṯṯe saymiwa taḥte bxeriye kəmminala səlqiwa mina va ʕal ḥase di goro
kətwa bi odaye taxt qoyəm malke gorəš u taxt w soləq ʕal u taxtawo w ʕobər li bxeriye
mičək taḥt u qṭoro daqana towele mafar
soləq ʕal ḥaṣe di goro balki qodər soyəm mede
səmle lo səmle malke lo qadər karəx u qṭoro di ʕito kule taḥte kule xalyo wa
ha i bxeriyayo komhalxo taḥt u qṭoro lo qadər nofəq laf larwal
kqaymi i ʕaskar i naqla d ḥzalle pežən layt lawġul ftəḥḥe u tarʕo
ftəḥḥe ḥzalle layt nošo bi odaye w ḥzalle u taxt kale bi anəške di odaye w ḥzalle i bxeriyayo
əmmi hano marke va saləq
grəšše u taxt w maḥatte tfile w qaršo bi bxeriye lalʕal ze w daʕiri ṣxərre u tarʕo
malke karəx azze bu gabano w pano lo qadər ḥoze dukṯo
baʕ daʕər aṯi naḥət bi bxeriye naqla ḥreto li odaye
i naqla d naḥət u taxt ḥəšwole maḥto yo bi anəške noḥət mḥaləq ruḥe nofəl ʕal i arʕo w i tfəngayḏe fayišo lalʕal mpakarto bi bxeriye
w fayəš u dexono bi odaye layba lo šaboko layba lo nafas lo mede u zlam ḥniq mayəṯ mu dexono
w i ʕaskar huwwalle xabro lak kurmanǧ laṭ ṭaye latimiwa ḥeḏor i qriṯo mərranne
i naqla d səlqina ʕal i goro d mar dodo di bsorino w moḥina tfənge hatu me ḥeḏor i qriṯo hǧamu aʕla
i naqla d mayəṯ malke ftəḥḥe u tarʕo aʕle qṭəlle saliqi ʕal i ʕito huwwe i išara d mərwalle aʕla laṭ ṭaye
aṭ ṭaye latimi li qriṯo w i ʕaskar mi ʕito mḥela baṣ ṣuroye
ḥa mənne lo qadər nofəq mu bayto w mofəq qarʕe d soyəm mede abadan
qayimi ʕabiri aṭ ṭaye li qriṯo w zbəṭṭe ag gawre kulle
maltmənne l ḥḏode maṣrənne b iḏe d ḥḏoḏe w maḥtənne b bayto rabo w qṭilənne hawxa hənnək yatiwe bi odayo mu tarʕo ḥa b ḥa ba tfənag qṭilənne ḥa b ḥa
aḥna naʕime koṯe l boli bi qriṯo əzzawayna qəṭliwayna ad debure
əzzawayna ḥamšo əšto zʕure
ḥa minan šoyaʕwa feme du hno du naqwo dad debure
w ann arbʕo ḥrene zəbṭiwa qayse kətte appe ṭarfe daqana d mḥamən hawo d kətyo yatiwo ʕal ad debure d koṯən me larwal daqana d qədri lo duṣile
w qoyamwa šoyaʕwa u naqwo w noqawwayle xəd qodər deburo ḥa bas nofəq
amṭewa aʕme maqaṣ kul deburo d nofaqwa qaṣwa qarʕe
i naqla d howewa tre naqwe lad debure nəfqiwa me gabo ḥreno
mišalṭiwa aʕlan fəlitwa bəṯran
kul ḥa mičəkwa bu bayto w fətliwa bəṯran hul l gawe dab bote
w hənne gduṣiwaylan w aḥna mḥalqiwayna appe me qḏolan
ono sleman ḥanna maskobi me midən qriṯo bu ṭuro daʕ ʕabode
d omannanxu čiroke əmmiwayla bu baladayḏan ġalabe
kəmmi kətwa šulṭono u šulṭonano u šulṭonano kətwayle arbʕi abne b walaye maw walayat du ṭuro wa
masule u šulṭono hawi rabo bu ʕumro qrele la zʕurayḏe
omər toxu ya a zʕurayḏi d omannanxu ramḥəl gmoyaṯno daqana d əḏʕutu aydarbo ʕayšutu bi walayaṯe
latimi a zʕurayḏi ann arbʕi ḥeḏore omər ḥuru d omannanxu i naqla d moyaṯno lo nəfqut kulxu aʕmi li maqbara
gədnəfqutu kulxu larwal mi walaye lə kṭorən ʕəbrutu naqla ḥreto
gdəmmi arbʕi hatu gmakiwutu rišan w gəmqatlutu ʕam ḥḏoḏe man ktowe malko
w aḥna u kewo du rišano lo kəbʕinale
u mede ḥreno ze gdomannanxu gud lowən arbʕi ḥwoṯe lo gurutu
lo komərxina i masale bəṯr m kmo yawme u šulṭono mayəṯ hun xwaš
a zʕurayḏe u naʕimo d kulle d i čiroke kokərxo aʕl əšme xangir wa w hiye garwono wa kəmmile kačal bu lišono kurmanǧi bu səryoyo kəmmile garwono
qarʕe latwa ebe ṣaʕro kowe kewo bu rišo garwuṯo kəzzeyo u ṣaʕro mu rišo kəmmile kačal
w u aḥuno rabo əšme d əmmina gorgis wa
kqaymi i naqla d oṯən kəbʕi məfqi u babaṯṯe lətmi ann arbʕi ruxi ʕal as səsyaṯṯe w kəbʕi nəfqi aʕme
xangir u naʕimo d kulle gəzzeyo gab gorgis u rabo gdomər aḥuno babi mwaṣelelan aḥna lo nəfqina kulan aʕme foyəš hən minan bu quṣro daqana d more di walaye lo məfqilan mi walaye w ṭorən d dəʕrina mu məlk d baban
komarle garwono hat kəbʕət d saymət širat aʕli ono u rabaṯxu no dann arbʕi ono koḏaʕno aydarbo samno
maskeno hao ste naʕimo wa lo ǧġil mede nafiqi kulle qwərre u babaṯṯe raḥəq ma dkoṯani w ṭʕənne ruḥayye daʕiri dəʕri li walaye
ḥzalle more di walaye kulle kalənne qm at tarʕe kalən əmmi lo fayəšxu mede harke ayko va d kəzzoxu zoxu
flan behvan mu gabano lano səmme lo səmme d howe čara marḏ̣ən more di walaye an noše w u ahlaṯṯe w ahnaṯṯe əmmi abadan ḥa mənxu lə gʕobər
əmmi hama waki har hawxa yo gməfqutulan hawulan əšmo d mal əšmo d kallawat məblina aʕman nəfqina daqana d qədrina lo mayṯina mu kafno
əmmi hawxa ġamo layt d obinanxu məqqa d əbʕutu mal kala i xəzna d babayxu 
ṭro ʕobər tre mənxu ṭro mofəq məqqa d obəʕ w rwaxu ʕal as səsyaṯxu w zoxu
qoyəm ʕobər gorgis u rabo w tre ḥrene aʕme maʕabrənne li xəzna maṭəʕni a tre səsyaṯṯe w gnəfqi w gmoḥən foṯayye bu ṭurano
lo kəḏʕi ruḥayye ayko va gəzzehən
zʕure d šulṭone ne lo nafiqi larwal lo ḥzalle lo karwuṯo lo ḥzalle šuġlo lo ḥzalle mede
w nafiqi mḥelle foṯayye bu ṭurano w mhalaxxe
maṭən laf ʕaṣriye l margo rwiḥo
ga kel u gelano gelo ebe margo rwio dədwono lo komaǧre mqadəmle həngi həngi šafiro yo w u gelayḏe naḏ̣ifo yo w maye kibe w hno
əmmi alo ṭaw marke layt d gyətwina harke maḥtina dəmxina adlalyo harke
w hul ṣafro qaymina ḥozina be ma ayko va əzzano
maḥatte naḥiti manḥatte a hnaṯṯe me ʕal as səsyaṯṯe aṭ ṭaʕnaṯṯe w ax xurgaṯṯe as sefoqaṯṯe
disane u naʕimo xangir aṯi lu aḥuno rabo gorgis məllele omər aḥuno aḥna gmaḥtina bu margano u margano latyo dlo more margo hawxa naḏ̣ifo bu ṭurano hano lo kowe d lowe dlo more kətle more
omər məṯ garwono mlawto kul d aṯino samno mede hat d oṯət saymat širat aʕli e qay hat hawətli bəzmək
disane u garwonkayḏan xangir azze maḥatle qarʕe
omər lebayxu yo ono lə gmaṣiṯutu aʕli gtowalxu kewo d rišo
yatiwi maḥšamme səmmanne fako d muklo maḥšamme w kul ḥa mənne maḥatle riše taḥt i ʕabayayḏe w daməx
xangir u naʕimo d kulle šahraza yo koḏəʕ u margano latyo dlo more
qayəm mḥaḏ̣alle u səsyo d ruḥe w rawəx ʕal ḥaṣe w fayəš kofotəl ḥeḏor u margo bu səsyayḏe azolo aṯoyo bu lalyawo
ha maṭi l fəlge d lalyo lawi fəlge d lalyo kḥoze aṭ ṭavat qayimi w i qyamto d alo qayimo
koḥoze hawi hawi ʕutma zəd me d kətyo ʕutma bu lalyawo ak kukwe haw komibayni u qolo i qyamto
hano maskin a hnavayḏe qṭiʕi
omər alo annaqla azzano ono w aḥunoni
ga kal koṯe qolo me bayn u ʕaywawo komər ono b imomo kəzzi kokoraxno hul d zobaṭni ʕezo ṭuro hul d zobaṭni arnuwo hul d zobaṭni i qaqwono d oxanne
hano kaṯili muklo arbʕi gawre ʕam as səsyaṯṯe gmakfəlline tloṯo yawme
xangir gqore me gabe gdomalle hoo alo ḥšuli u ḥəšwayḏux
lo ḥəšwət ənnu aḥna aṯina larke damixina bu margano diḏux lo ḥšulan u ḥəšwaṯxu″
koḥoyər aʕle hawxa komər hat garwono hat kolət qumi
baʕ gzobaṭnux gmaḥatnux baf fərnəkat d nḥiri ggorašnux xəd u barniṭ
komər ġalabe zərṭat lo saymət mqadam ḥozina
gdoṯe ga kale ʕavd maʕ ʕavdani d komaḥkən aʕlayye b šawʕo riše
kal kit dawmo ʕal ḥaṣe
w kale u nečirayḏe mʕalqo bi dawmo maʔ ʔarnuwe laʕ ʕeze ṭure laṭ ṭayre i qyamto koqaymo ʕal ḥaṣe
maḥatle i dawmayḏe tamo w aṯi laf ele
omər mən yo əšmux
omər ono əšmi xangir yo arbʕi aḥunone kətli ono u naʕimo d kulle no
omər de qum xangir mḥay i ḏ̣arbayḏux
omər lo lo kowe hat gmoḥət meqəm omər lo faqiro gud ono moḥeno edi lo komoṭelux dawro d hat moḥət
omər lo kowe hat gmoḥət bari w bəṯr ono gmoḥeno
qayəm u ʕavd omər waki lo kəbʕət d moḥət hat ono gmoḥeno
zbəṭle šeno manək kətwayba xəd qalʕo w hizole bayn al lappayḏe hizole hizole hul d šaḥino w hawyo xd i nuro w məḥyole b xangir
xangir ze məhnele taḥte gawe di səstayḏe me dukṯe di šeno ṭayər lu gabo ḥreno l bəṯr u ʕavd
i šeno ftəḥla šalwo bi arʕo
omər aʕʕau ḥaru bayti u ʕavd komər l ruḥe lo ṭreli hama čike mine noqaḥne b nḥiri
me bəṯ®e qrelele omər kali harke lo zayʕət
omər kefarat lo saymət kali harke
omər hat saġ hət omər e
omər annaqla xangir annaqla omər waki heš saġ hət mḥay hat i ḏ̣arbayḏux dawrux yo
xangir grəšle u sayfayḏe w marhaṭle u səsyayḏe rahəṭ madde rabṯo w daʕərle xd i hawa
mḥele u sayfo b qarʕe du ʕavd tlele əšto riše mənne fayəš rišo b qarʕe mḥalaqle li arʕo
omər mkamal omər lo
babi lo molafleli molafleli bas toleno əšto riše foyəš hano da d fayšət bu ʕaḏabayḏux hawxa
šləḥle aḏnoṯe maḥtile bi barikayḏe w aṯi gab ann aḥunone maḥatle riše taḥt i ʕabayayḏe w daməx
ba faqiro mə fayəš mu lalyo fayəš saʕaye
daməx i saʕayo ann aḥunone u lalyo kule damixi
qayimi xayifo kul ḥa aṯi mḥelele phine qum kačalok dann əḥre
kəmmət u margano latyo dlo more w ma ḥzelux w man aṯi kale sawiʕət šamṯo
qəm səmlan qaḥwa w səmlan čaye səmlan hno d maqarṭina
qayəm lə mtanele maskino səmlelalle muklo rawixi ʕal as səsyaṯṯe w qayimi
mhalaxxe u yawmawo kule hul disane ʕaṣriye maṭən l margo ḥreno bat tamtelat du margawo əmmi alo harke ze ṭowo yo
adlalyo gmaḥtina rišan harke ze gdəmxina w məṯnoḥina as səsyayḏan gdəxli groʕən mu gelo ṣpahiyano mu naḏ̣ifano mi nafalaṯe čarpalək
yatiwi tux li ʕayno dam maye maye qayire 
yatiwi mašəġġe foṯayye w štanne maštalle as səsyaṯṯe w šralle as səsyaṯṯe marfənne bayn u margo koroʕən bayn u margano kef kef dəṯṯe yo
disane me d gani u yawmo kul ḥa mənne maḥatte riše taḥt i ʕabayayḏe w daməx
xangir aḏəʕ annaqla i masale u ʕavd latyo tane kətle aḥunone
bəṯr me d damixi ann aḥunonayḏe hiye rawəx disane ʕal u səsyayḏe w fayəš kosoyəm noba aʕlayye
kofotəl ḥeḏorayye bu səsyo korəx w hne
disane bu čax d aṯiwa u ʕavd qamoyo bu čaxawo disane aṭ ṭavat hawən w i qyamto qayimo u toz qayəm li šmayo w koqore komər ho ho ho ho ho ho
hano u samyawo d aḥuni mašapʕile hani lə ḥzalle d xilile ṭreleline
alo kaṯili naṣib ṭowo
xangir qrelele omər lo saymət hno u darbo d azze aḥunux adlalyo hat ste gəzzux bu darbayḏe
omər garwono mlawto hat gsaymət mede
omər zərṭat ġalabe lo saymət kale u maydan w mqadam
omər ṭowo waki hawxa yo koqum mḥay i ḏ̣arbayḏux hat
omər lo kowe hat gmoḥət i ḏ̣arbayḏux bari w bəṯr ono
omər lo ono me d mḥeli edi lo kfoyašlux lu dawro w lo mede gsamnux gsamnux layšo
omər ġamo layt qum mḥay
kqoyəm u ʕavd gorəš fardo d rəḥyo w maḥatla ʕal ṣawʕe w mabramla mabramla mabramla mabramla hul d šəḥno xd i nuro w gzoragla l xangir i rəḥyo gnəḥto bu ṭurawo bi arʕo gfətḥo ʕayno d maye
xangir bu səsyayḏe qoləb bu gabo ḥreno va gəzze bəṯre
gdomər aʕʕaw hano tə mede lo ṭreli mine hama d mḥalaqwayne l nḥiri čike noqaḥwayno reḥe bavo haqqa hawino hno
omər lo saymət qolo
omər de annaqla xangir dawrux yo hat waki saġ hət heš hat mḥay i ḏ̣arbayḏux
omər de klay b dukṯux omər kali ḥaḏ̣iro
qayəm disane marhaṭle u səsyayḏe kətle səsyo kḥel ʕam aʕ ʕaywe kofoyər
marhaṭle madde rabṯo w daʕər aʕle xd i hawa grəšlele sayfo qṭəʕle əšto riše w ṭrele rišo
omər mkamal xangir omər l babi lo molafleli haṯe ono hawxa molafleli babi ksamno yag gesən lə ksamno d gesən
kəmmi gud moḥewa w qoṭaʕwa u qarʕo daš šawʕo gqoyəm naqla ḥreto u ʕavd
annaqla xangir koḏəʕ i masalaṯe lo kobəʕ qoṭəʕ u rišo daš šawʕo da d qoyəm u ʕavd naqla ḥreto
grəšle u sayfayḏe w qṭəʕle a traḥṣar aḏnoṯe ḥrene ze maḥtile bi barikayḏe w aṯi maḥatle riše taḥt i ʕabayayḏe maḥatle riše daməx
ha l azze šawṭo ann aḥunone qayimi kul ḥa me gabo aṯəlle ba phinat garwono mlawto magəžluxlan
kul naqla gdəmmət lo yətwutu bu margano kətle more w kətle hne de mə hawi
qayəm maskeno lə mtanele səmlelalle qaḥwe lann aḥunone
štalle maqraṭṭe rawixi ʕal as səsyaṯṯe w yalla qayimi disane mhalaxxe
mhalaxxe u yawmo da tloṯo disane bu tamtelawo ʕavd nafəqqe
lə gmərxina qṭile hawo da tloṯo ze w maḥatle ann aḏnoṯe bi barikayḏe
w kqaymi u yawmo dann arbʕo gəmhalxi
gəmhaxli hul ʕaṣriye gmoṭən l walaye rabṯo
kətla šawʕo dargahat tagore mzabnone šaqole walaye rabṯo suke rabṯo eba
ʕabiri li walayaṯe kul ḥa mənne azze l gabo
ann arbʕi aḥunone mṣakri m ḥḏode
azzehən lax xanat kul tre tloṯo mənne damixi b xan
fayiši annaqla yawmo yo tre yo tloṯo yo zʕure d šulṭone ne lo košəġli lo mede
ak kallawaṯṯe mfalġənne ʕal ḥḏoḏe kul ḥa mbelele panǧe rabṯo d kallawat
xangir u faqiro d kulle u kačalaṯṯe luwwalle mede
de kəmmi xangir doyaqwa ʕal i ṭambure kəmmi kul ṣawʕo me diḏe dayqowa arbʕi ləḥne
qayəm grəšle i ṭamburkayḏe xangir w komoḥe aʕla
marke larke kul nošo d košomaʕle komər alo hano ṭambure xəd haṯe heš baḥ ḥayayḏi lo šaməʕno
xabro yo kəzze noše koṯe noše gmoṭe u xabro lu šulṭono
gdəmmi ya u šulṭonayḏan walla kit ḥa zʕuro nuxroyo kodoyəq ṭambure bale mə ṭambure heš heš bi arʕo lo qayəm ḥa xtoṯe kodoyəq hawxa
u šulṭono ze mə kobəʕ kobəʕ kul lalyo noše howe noše msaləlle w dayqile w zəmrile
omər amṭewule ʕaṣriye gəzzehən gdamṭən xangire kəmmile u šulṭono kobaʕlux
omər ba u šulṭono mə kobəʕ mini əmmi kobaʕlux lazəm oṯət xalaṣ
mšadalle ʕaskar bəṯre azzeyo
ʕaṣriye yatu bu diwan du šulṭono u šulṭono ṭləble mine omər koduqlan d ḥozina be ma šrolo bu waṣf d kəmmi hawxa dayoqo ṭowo hət
qayəm xangir dəqle ʕal i ṭambure maš šawʕo šubḥe d aloho kəmmi
u diwan kule fayiši behtmayi mu dyoqo du zʕurano aydarbo koməštaʕe ṣawʕoṯe ʕal i ṭambure
heš baḥ ḥayaṯṯe lə ḥzalle hawxa dayoqe
u malko rḥəmle me lebe kule omər hano marke mu quṣro lo kowe əzze l dukṯo abadan
ʕal i ṣufrayḏi gdoxəl w maǧ ǧulayḏi malwešəlle w lo ṭorutu mede noquṣo aʕle abadan
annaqla fayəš xangir bu quṣro mkayfo axolo šatoyo fayəš kul lalyo kodoyəq lu malko u malko mabṣuṭ yo mine
ann aḥunonayḏe hawən u ḥalaṯṯe hawi lo ġalabe ṭowo
mzabanne as səsyaṯṯe mzabanne as sefoqaṯṯe mzabanne as sayfaṯṯe mzabanne aǧ ǧulaṯṯe mede b ḥal dəṯṯe lo fayəš
hən mənne hawən baqore w hən mənne hawən bax xanat mnaḏ̣fi taḥt as səsye
hawən xodume b nane zike bu laḥmaṯṯe d gawayye d əxli w yətwi
yawmo kəmmi u malko mšayele xangir omər abri m ayko hət hat
omər ya u malkayḏi mə gdomannux
amma ono lanno me dukṯo w latli nošo w lo mede
omər lo kowe gud l əmmətli lazəm əmmətli m ayko hət
hat i ḥayayḏux lo komadilo ʕal hawxa mu šuqo hət w latlux noše
omər ya u malkayḏi d omannux lo komətyaqnət
ono ste u abro d šulṭono no xtoṯux w kətli arbʕi aḥunone
aṯina li walayaṯe w mṣakrina me ḥḏoḏe
w baban bari me d moyəṯ omər gud lo lo kowe d gurutu d lo gurutu arbʕi ḥwoṯe d ḥḏoḏe tavda
ann arbʕiyayxu tavda gurutu lo kowe
səmle waṣiye aʕlan bari me d moyəṯ
omər hawxa omər e alo hawxa
omər naxa maṭutu lu məradaṯxu ono kətli arbʕi bnoṯe w ono ste imeli d lo magwarno a bnoṯayḏi əlla l arbʕi aḥunone
krax maltam aḥunonux mi walaye
omər ba ya u malkayḏi ayko ono koraxno d l obətli noše ʕaskar kərxi aʕmi maltmənne
omər e mbaylux ʕaṣro traḥṣar nafare w krax maltemene
kəmmi deri yawmo qayəm xangir mbele traḥṣar nafare d ʕaskar w marfele dalole bi walaye koḏəʕ əšmone d aḥunonayḏe ne
fayəš komofəq ḥa mu baytano xodumo yo w ḥa baqoro yo w ḥa ruʕyo yo w ḥa kanošo yo
komofaqqe ḥa ḥa mab bote mi xədme dan noše
koḥoze u ḥalaṯṯe kalən mbahdli aǧ ǧəlkaṯṯe qṭiʕe ne
w daqnayye yarixo an naynukaṯṯe yarixi mlawti
komaltamme ḥa ḥa hul d maltmile ann arbʕi
maltmile mšadrile lu ḥəmmam ḥifənne mamṭannanne ǧule malawšənne
greʕune zʕure dam malke ne daʕiri disane greʕune spaḥi ne
aṯi u malko ḥəlle aʕlayye hawxa omər alo šrolo ann aḥunoni diḏux zʕure d šulṭone ne
annaqla maḥetu i fṣiḥuṯo bi walaye w ameru a bnoṯe du malko ann arbʕi ggure arbʕi aḥunone d šulṭono d flan walaye
gdoṯən w ṭro u ʕulmo oxəl w šote w ʕal u ḥəšwo du malko u medano kule
gorǧ goge lə ḥzele a dkoṯanək gəzzewa gšotewayle qadaḥ d ʕaraq hiye ste
kqaymi gmoṭe u xabro la bnoṯe du malko i naʕəmto d kulle gdəmmo ono lo kəbʕono
kulle raḏ̣ye ne ar rabe
annaqla aydarbo məblənne məblənne i rabṯo lu rabo w d naʕəm w hawxa hul li naʕəmto lu naʕimo
i naʕəmto d kulle əmmo abadan ono lo korəḏ̣yono ebe
e aydarbo lo korəḏ̣yat ebe u ṭowo d kulle yo dayoqo d ṭambure yo
əmmo kačal yo lo kəbʕalle w lo mede abadan lo kəbʕalle
kətli šarṭ haka d soyəm u šarṭano diḏi gməblalle w lo walla lo koməblalle
əmmi mən yo u šarṭayḏax
əmmo ono ksəlqono riše du quṣro w gzəbṭono i goke du semo b iḏi
w hiye growəx ʕal u səsyo w gəmḥalqono i goke du semo me iḏi me riši du quṣro
haka lqiṭole b riše di rumḥo xwa alo gməblalle w haka lo walla lo koməblalle
mərre l xangir əmmi hawxa hawxa yo i masale i kačke lo kəbʕolux
omər ono ste lo kobaʕna gud lowe u šarṭano hawxa
əmmi gmaqablət omər ʕal ʕayni w riši
ono no zatan lawxa mede kokoleno
omər bas ono growano ʕal u səsyo hul d lo qorena d omanno mḥalaq i goke lo mḥalqola hano u šarṭayḏi yo
w ema d qrelila məllila mḥaleqa i naqlayo ṭro mḥalqola
əmmo e
saliqo i barṯo du malko i naʕəmto ʕal u quṣro w zbəṭla i goke du semo b iḏa
w xangir rawəx ʕal u səsyayḏe u kḥel w marhaṭle bi daštayo d ḥeḏor u quṣro azze w aṯi hul d šaḥən qarʕe du səsyo qrelela omər mḥalaq
qayimo mḥalaqla i goke du semo w aṯi xd i hawa lqiṭole b riše di rumḥo
ʕəǧbo w qyamto hawi bi walaye w azzeyo i štaġaliye nafiqo law walayat d ḥeḏorayye
i qyamto qayimo bi arʕo ʕəǧbo hawi aydarbo xangir zobəṭ i goke du semo b riše di rumḥo ʕal ḥaṣe du səsyo rahoṭo
maḥatte annaqla d əmmina gawiri kulle raḏ̣ən maqballe ḥḏoḏe
fayiši kmo yarḥe
yawmo xangir saləq ʕal riše du quṣro kəzze w koṯe
u babo u ḥəmyonayḏe u babo di kačke saləq ḥəlle lalʕal ʕal riše du quṣro ga u zʕure kal koboxe
qrelele omər abri qay koboxət
omər layt mede omər lo kowe lazəm d əmmətli qay koboxət
omər koboxeno ʕal i dukṯo d matarkolan i walaye d baban d rabina eba w an nošayḏan w ahlayḏan
hənnək hama marfallallan aḥna leban kofoyəš maḥən aʕlayye
omər abri ramḥəl gmarfeno amro bi walaye gmalwašno məqqa d əbʕət ʕaskar w gəzzoxu hatu w i ʕaskar gṭorina šəqlilxu i walayaṯxu naqla ḥreto
w gdəʕrutu aḥunux u rabo ktowe šulṭono w gmadaʕrinanxu li walaye
abadan lo məġbonət w lo məhnət
omər alo towe hawxa ġalabe ṭowo yo
omər abadan hawxa ramḥəl marfeno u dalolo bi walaye i ʕaskar kula w u qayd di ʕaskar gədmšadanne aʕmux w gəzzoxu omər e
kqaymi deri yawmo w marfən ad dalole u malko kobəʕ a greʕune di walaye kulle taḥt u slaḥ howən
glətmi hiye w u qayd di ǧeš di ʕaskarayḏe gdoṯən gəmḥaḏ̣ri ruḥayye maṭaʕni annaqla u elaṯṯe
ann arbʕi aḥunone ʕam an nišaṯṯe w i ʕaskar w u hno nafir hawi bi walaye
kqaymi gəzzehən gmoṭən l baḥar kobəʕ qəṭʕi aʕle
komaḥti kalake ʕal ak kalake d košəpʕi tamo va bu baḥar va košəpʕi səmme kalake rawixi i ʕaskar w an noše w xangir w ann aḥunonayḏe b ḥa w
kalake ġalabe səmme li ʕaskar ze w lu sawalaṯṯe w las səsyaṯṯe w las sefoqaṯṯe
maṭən u kalak d xangər l fəlge du baḥar naqla ḥzele kali har kosaymi lə ksaymi mara d lobəṭ abadan kali b fəlge du baḥar kali
qayiṯi b ḥḏoḏe mən yo i masale aṯən l d koqoləʕ u kalak qay hawxa kali u kalakano
omər alo u kalak laybe tə mede w ono ste heš hani arbʕi əšne košoġanno ʕal u baḥarano u ʕišano heš lə ḥzeli
hənnək hawxa nafəq tre ǧənnat me bayn u baḥar əmmi alo gud l obutaln xangir u kalakano marke lə groməš
w u təmamayḏe gmaġirinale bu baḥar
hiye w ag gawre w an niše w an noše d ebe kulle
ama kefarat lo saymutu ġalabe aḥna kəbʕina xangir
e yabo mə kəbʕutu me xangir əmmi u malko daǧ ǧənnat kobaʕle
kqoyəm u aḥunaṯṯe omər ya aḥunone komibayən mede m aloho yo
ono i naqlayo mofaqle ann aḏnoṯe daʕ ʕavdat omər i naqla d omarwaynanxu am margani lanne dlo more lo mətyaqnutwayli
ha šqulunxu ḥzawu a tloṯo ʕavdat d qṭilili bu darbo w i ṭawwuṯo d səmli aʕmayxu annaqla zoxu hatu mbalu an nišaṯxu w zoxu li walaye madʕerəlla w ono gəzzino ʕam hani
hani latyo masale d qaymina gəršina sayfe layban aʕlayye hani
hani ǧənnat ne lə kḥozinanne gdoṯən maqalbi u kalakayḏan b gawe du baḥar
gəzzino aʕmayye ḥozina haka m uʕdo l šato daʕənno daʕənno w haka lo daʕənno xwa i aṯtayḏi ṭro aḥuni u rabo magwarla l ayna d obəʕ aw hiye mobela aydarbo d obəʕ d əbʕutu saymutu
i naqlayo žnuka ann aḥunone gdəḏʕi bu qadrayḏe du zʕuro gboxən gnəšqile žnu gdəmmi
alo hano wa u sanadayḏan annaqla twir ḥaṣan
kqoyəm aǧ ǧənnat kṭəʕni xangir w gəzzehən ebe w hani gəzzehən b darbayye
a tre aǧ ǧənnat gdamṭən xangir gab u malko daǧ ǧənnat
gdomər yabo mə qṭəʕluxli mam morayḏi qay mə kəbʕət mini
komər ono rḥəmli i barṯo du malko daḥ ḥayyat w kosamno lə ksamno lo kobeliyo
komaḥət šarṭat qumi laybi tolenanne w alo d lo hat amṭətla tə nošo bi arʕo laybe amṭela
komər ono faqiro d alo hat u malko daǧ ǧənnat w laybux amṭətla ono b aydarbo gdamṭena
komər hat tlelux i goke du semo b riše di rumḥo hat rawixo ʕal u səsyo me ḥaṣe du quṣro mḥalaqle i aṯtayḏux
u medano d səmlux lo ǧən w lo noše laybe samle
e omər ayko yo i mamlake du babo di kačkaṯe
omər u darbano gəzzux laf gyoṭe d yawmo va gəmhalxət ḥamšaḥṣar yawmo gmoṭətle mdabar ruḥux
qoyəm xangir moyəd qayso b iḏe annaqla u sayfayḏe w səsyayḏe ze lo komanfəʕ tamo moyəd qayso b iḏe w gəmhaləx
gəmhaləx u yawmo qamoyo gəzze kḥoze ḥa ga kal komaḥatle aḏne ʕal škere d kefe
komər heš koṯe qola w heš koṯe qola
xangir kali ʕəl me riše komər ḥaru baytux mən yo heš koṯe qola
omər me šawʕo babe msalle me diḏan nafilo bu naqwawo bayn i škeraṯe he čən čən diḏa koṯe
omər aʕʕau hano mə ʕəǧbo yo
omər hano latyo ʕəǧbo u ʕəǧbo d xangir tlele i goke du semo b riše di rumḥo
omər alo ono xangir no omər alo gdoṯeno aʕmux
omər hama tux aʕmi elo layt aʕmi laḥmo mokannux
omər ġamo layt d əxlina nečir bu darbo
omər ṭowo mhalaxle aʕme
mhalaxxe ha əšmo ḥreno koḥozən ḥa kal komaḥatle tre farde d rəḥye b raġloṯe w korohəṭ kofolət bəṯr aʕ ʕeze ṭure
aʕ ʕeze ṭure bayn raġle va košəpʕi heš košopaʕʕe
ḥəlle hawxa xangir omər hano mə ʕəǧbo yo
kali hawo omər hano latyo ʕəǧbo u ʕəǧbo d xangir tlele i goke du semo b riše di rumḥo
omər alo ono xangir no omər alo gdoṯeno aʕmux omər hama tux aʕmi hawo ste ġamo layt
mhalaxxe əšmo ḥreno koḥozən ḥa kale yatiwo
šawʕo niše kolayši w šawʕo koǧəġri at tanure
w šawʕo koduqi w šawʕo košəlḥi w komḥalqi l sefe
koxəl komər hawara mayəṯno mu kafno
omər aʕʕau hano mə ʕəǧbo yo
omər alo hano latyo ʕəǧbo u ʕəǧbo d xangir tlele i goke b riše di rumḥo me riše du quṣro
omər alo ono xangir no omər alo gdoṯeno aʕmux
omər ba ma gmaswaʕlux laḥmo yabo omər kibi fašno tloṯo yarḥe dlo laḥmo lo zayʕət mu laḥmayḏi lo zayʕət
omər waki hawxa yo tux aʕmu hawo ste mhalaxle hawən tloṯo
azzehən mhalaxxe əšmo ḥreno ḥzalle ḥa kal komaḥatle feme qm u hno qm u nahro dam maye ga paške d maye lə kṭore šopəʕ w komər hawara mayəṯno mu ṣahwo
omər ḥaru baytux u qa nahrano heš kəmmət mayəṯno mu ṣahwo e hano mə ʕəǧbo yo
omər hano latyo ʕəǧbo u ʕəǧbo xangir tlele i goke du semo b riše di rumḥo
omər alo ono xangir no omər alo gdoṯeno aʕmux
omər ba ma gmaswaʕlux maye omər lo mam maye lo saymat məṭalat ġamo layt lə kšoteno məqqa d obaʕno ema d obaʕno
omər waki hawxa yo tux qayəm hawo ste ha mhalaxle aʕme
azzehən əšmo ḥreno ḥzalle ḥa kale rawšo b iḏe komaḥət taḥt aṭ ṭurone xəd maḥtətle taḥte dawqo d laḥmo w maḥatle bu šalwo
omər ha hat mə kosaymət omər komsaweno i arʕo
at traktorat du hayamwo wa
omər omər hano mə ʕəǧbo yo aydarbo omər kosaymət
omər hano latyo ʕəǧbo u ʕəǧbo d xangir tlele i goke du semo b riše di rumḥo
omər ono xangir no omər alo gdoṯeno aʕmux omər ahla w sahla hano omər ġamo layt ṭro oṯe
mhalaxxe əšmo ḥreno ḥərre ga kale ḥa koḥoyər bi šmayo
omər ya u zlamayḏan omər qay koḥayrət bi šmayo
omər koḥarno bi šmayo hani tloṯo yawme mḥeli i tirayḏi b ṭayro mḥeli aʕle w heš kal konoḥət ha aha uʕdo gmoṭe
omər tloṯo yawme žnu w heš lo naḥət
omər lo raḥuqo wa ġalabe əšmo
hənnək hawxa ga naḥət u ṭayro ʕam i tire mədlele omər kale yo omər alo hano ze ʕəǧbo yo omər alo hano latyo mede xangir tlele i goke du semo b riše di rumḥo hawo yo u ʕəǧbo
omər ono no omər alo ono ste gdoṯeno aʕmux hawo ste mhalaxle aʕmayye
mhalaxxe maṭən l feme du nahro d maye rabo koḥozən aydarbo annaqla
hani kulle al lappaṯṯe xd ah hərǧat ne
lappe lo soḥən w lappe lo d saymi mede
u xangir ze maskeno laybe
əmmi annaqla ḥariwina annaqla aydarbo gsaymina
u zlamayḏan daṭ ṭure omər ha omər lo zayʕutu
moraxle iḏe hiye kalyo hawxa li daḥle d abunəsriye grəšle tre spindarat w mərxile ʕal u nahro maḥtile simile hno pər w mhalaxxe aʕlayye omər
yalla halexu annaqla
ho hawən hawənwa ap pirat d saymənwanne a hne a ingliz bu waxt du qrobo
kqaymi mhaxli azzehən šawoṭo ga xangir košoməʕ qolo ʕal kaṯpe komalle xangir xangir
koḥoyər bu gabano pano lo koḥoze noše
man mənxu koqoreli kəmmi alo nošo lo koqorelux e komər koṯe qolo
komhaləx əšmo ḥreno komər xangir ḥəlle hawxa ga kale šəšwono ʕal kaṯpe
šəšwono kale ʕal kaṯpe komalle mə kəbʕət ya ḥaywan d alo
omər ono aydawma i ṭawwuṯo d səmlux aʕmi lə kṭoʕeno baḥ ḥayayḏi
omər mə ṭawwuṯo səmli aʕmux
omər ono i mamlakayḏi ʕal feme du nahro wa
annaqla an nošayḏi aš šəšwone nəfqiwa kul ḥa d nofaqwa mičəkwa bayn am maye məḥnəqwa
səmluxli pər adyawma konəfqi ooo koṯən lu gabano məbli a sʕorani koməbli sʕore w koməbli ḥete w daḥno w hne w maltmi muna di šato abadan hawina hne w šəšmo w ṭlawḥe w kušne
omər annaqla mə ksaymətli
omər hama yawmo mede balki howət mahčet diḏi
mbal a tre pərtkani diḏi w maḥetene b qotiye mede bi barikayḏux
haka hawət mahčet diḏi maḥetən ʕal u qallənayḏux ono ktoweno ḥaḏ̣iro gabux
xangir ze zlam fohumo wa qayəm mbele a tre pərtkat du šəšwono maḥtile b qotike naʕəmto w tlalle azzehən
azzehən maṭən laʕ ʕaqarat di walaye
an noše di walaye koḥozən hani mə dahbawat ne aṯən li walaye
šawʕo tmanyo dahbawat kul ḥa mənne kul ḥa mənne xud hərǧ
qayəm mšadarre qaṣəd mšadarre ḥa əmmi man hatu
xangir məllele omər zux amar lu šulṭono ono xangir no w aṯino kobaʕno i barṯayḏe lu malko daǧ ǧənnat xayifo zux amalle
azzeyo u zlam daʕər lu malko omər alo hano xangir yo w amṭele šawʕo tmanyo zlamat aʕme lo košəbhi lan noše
omər zux amarle dʕar amalle ṭro hiye tane ʕobər li walaye
hanək ṭro fayši bal lodkat du tawno hul d ḥozina be ma aydarbo ksaymina aʕmayye
qoyəm oṯə u zlam d omalle lu xangir ṭro lo ʕəbri an nošani li walaye elo u malko zayəʕ mənne ʕawwəl me d ḥzalle w ʕbar hat tane
u zlamayḏan omər tawu aḥunone fušu harke kḥozina be ma mən yo mən ktowe bi masalaṯe kazzi ʕobanno ono tane gabe əmmi ʕbar
azzeyo ʕabər xangir mballe gab u malko
an nošayḏan yatiwi latimi l ḥḏoḏe yatiwi
annaqla u zlam d šomaʕwa u čən čən di msalle maḥatle aḏne omər u mede d əbʕutu gdoḏaʕno mə kəmmi
u xabro d məǧġoli xangir w u malko ʕam ḥḏoḏe gdomannanxuyo
əmmi de taw ḥzay be ma mə koməǧġoli
annaqla u zlamayḏan d košoməʕ maḥatle aḏne hawxa košoməʕ xangir w u malko daḥ ḥayyat mə koməǧġoli ʕam ḥḏoḏe
qoyəm annaqla naqlawoṯe kogoḥək naqlawoṯe mukuz diḏe komaḥət qarʕe qume hawxa koməqḥər
aḥ ḥawrone kəmmi mə kit komər uʕdo gdomannanxu
naqla gaḥək ṭowo əmmi mə hawi omər ala aḥunan hano d koxəl aṯile naṣib e mən yo omər annaqqa gdomannanxu mə hawi bayn lu malko w bayn l xangir
aš šarṭat du malko komalle i walaye kule ksaymo kul bayto baroše d ṭlawḥe tanuro d laḥmo w hat w an nošayḏux gud l əxlutne hani qəṭʕina qarʕayxu w gəzzoxu lo kobinanxu i kačke
hawo d koxəl omər ala me zawno yo lo xili kal kafino mayəṯno mu kafno gawi maṭi l bəṯre ḥaṣi
aṯi xangir qarʕe kule qume hawxa w ġbinoyo
u zlamayḏan nafəq li qamaytayḏe omər qay ġbinoyo hət
omər lo mal mirat u malko komər i walaye kula ksaymi kul ḥa baroše d ṭlawḥe u tanuro d laḥmo w gud l əxlinale aḥna ʕal tawto ḥḏo d qəṭʕi qarʕan
e omər haṯe qay lo ḥzeluxli mə samwayno ono
omər qay hawxa azze hul u hnano
omər lo zayʕət ṣafro gəmfarǧət aʕli
hawi ṣafro qayimi ga kal komaḥatte darbo kibe qunaġ d tloṯo saʕayat
ab barošat maḥte w u laḥmo ḥeḏore
xangir w a tre tloṯo zlamat ḥrene maḥattanne kul ḥa saḥanke naʕəmto w fəlge d dawqo d laḥmo du tanuro bu tarwoḏo kəxli
u zlamayḏan čik bu rišo w komoyəd li baroše komaqlabla ʕal qarʕe košotela ṣorafla b naqla ḥḏo zuhoerer xəd tarwoḏo
w komḥaləq i baroše ʕəl me qarʕe va xliṯo komər alo maḥru bayte du malko lo maswaʕleli
w čik baynaṯṯe hul d maṭi lu gabo ḥreno matəmle u muklawo kule
u malko omər aʕʕau ḥaru baytayye alo hani gmaḥarwilan annaqla
annaqla i masale latyo hno i masale qwiṯo yo
azze xangir omər yalla annaqla u šarṭayḏux tlelan
omər ho qay hano tane yo kətli šarṭ ḥreno omər mən yo
annaqla disane u zlamayḏan komaḥatle aḏne qum qarʕe košoməʕ mə koməǧġəl ʕam u hno omər alo mbaṭele lo kobəʕ obeleyo
əmmi qay omər kətle šarṭ ḥreno e mən yo
omər kit hiye kit gabe ḥa rahoṭo komər ṣafro gəmšadrinanne
hat kətlux ḥa korohəṭ w ono kit bi walaye gabi korohəṭ
gəmšadrinanne li daḥle d abunəsriye ayna d əzzeyo d amṭelan remune w doʕər bari hawo u šarṭ u šarṭayḏan hawxa yo
hawo ze u zlamayḏan d maḥatwa af farde dar rəḥye b raġle fayəš kogoḥək omər ḥozeno mǧarabno hano šulṭonano be ma mə kətle rahoṭo
aṯi xangir omər alo hawxa komər oh omər lo zayʕət omər mə čax yo w u hno d qaymina
omər ʕam sloqe d yawmo gqaymutu omər ġamo layt
ṣafro qayimi aḥ ḥawrone mərralle əmmi qum omər baʕ heš xayifo yo
əmmi malmirat mhalaxle hawo azzeyo omər ġamo layt gyətwina šotinalan fənǧane d qaḥwe w mrawqina rišan w ǧġara w bəṯr gəzzan
əmmi lo maṭi l fəlge du darbo u zlam omər məqqa d əzzeyo ṭro əzzeyo
yatu maqraṭle xilele fako štele tre tloṯo ǧġarawat w qayəm maḥatle raġlo bi daḥle d abunəsriye yatu
mlele i turəkayḏe mar remunani kul remuo mnaqele neqoyo
mlele i turayḏe remune rabe xašune maṭye w maḥatle riše w daməx
annaqla di tir w kavane koḥoyər komər alo u zlamayḏan daməx
malmirat aydarbo daməx
omər məlyole i turəkayḏe remune w alo maḥatle riše w daməx tamo
w u ḥreno ayko yo
omər alo u ḥreno heš kale b fəlge du darbo heš lo maṭi əmmi ġamo layt haka heš lo maṭi hawo
veža koḥoyər u zlamayḏan komər ala annaqla hawo maṭi li daḥle omər maṭi u remuno qamoyo šləḥlele kmo ḥappoṯe hawxa našife hne w maḥtile bi turkayḏe hawo daʕər komər
w hawo kəmmi hawo komər alo hawo heš damixo yo
mərralle əmmi daməx mdabere omər uʕdo mdabanne
grəšle i tir w kavanayḏe mḥele li tire məḥyole b raġle
qayəm hawo ǧafəl ḥəlle ga i tire du aḥuno yo omər alo komibayən u zlamayḏan maṭi larke w daʕər
zbəṭle i tirayḏe maḥtole bi xurčke bayn ar remune w maḥatle raġle w aṯi vega b rafrafto d ʕayno daʕər
aṯi ʕawwəl gabayye hulellale kmo remune laḥ ḥawronayḏe w bəṯr azzeyo li walaye huwilelalle l xangir omər kalənne tfaḏ̣ḏ̣al
maḥatte bu diwan twərre ar remunani yabo kul ḥapṯo xud qaṣbe hawxa xd ann abišoṯe b gawayye kəxli w koməhni
u malko annaqla mukuzday yo qḥir u zlamayḏe heš l aṯi ayko
omər annaqla xəlle w tlalle aq qašlat knəšše a dkoṯanək mnaḏ̣affe w a gyoṯe ze xəlle kmo ḥappoṯe maq qašlaṯṯe
žnuka u zlamayḏan kaṯi kamṭele tre tloṯo ḥappoṯe našife aʕme kaṯi
u malko məllele omər məqšaṭ me foṯi sawiʕina remune žnuka koṯəṯ azze u zlam daməx tamo tloṯo saʕayat w bəṯr minux nafəq
harke bi walaye ḥzalle ema nafəq bəṯr minux b saʕaye nafəq
w aṯi sawiʕina remune žnuka kamṭeluxlan a hnani zux ḥaleqene ak kalbe lo kəxlənne
aṯi xangir məllele omər yalla annaqla hawlan i kačke məblinala
omər lo yabo heš kətli šarṭat e mən ne aš šarṭayḏux
omər alo kətli šarṭ annaqla gud tolutle u šarṭano annaqla xalaṣ haw kətli mede ḥreno
omər mən yo omər kul šəkəl d zad kxəlṭina ʕalbe b ḥḏoḏe ʕalbe d daḥno w ʕalbe d ṭlawḥe w ʕalbe d ḥeṭe w ʕalbe d ṣʕore w ʕalbe d kušne w ʕalbe d daḥno w ʕalbe d bačək w ʕalbe d šəšmo u təmamaṯṯe hani kxəlṭinanne b ḥḏoḏe
w gmaḥtinanxu b odaye hat w an nošayḏux ʕaṣriye hul ṣafro lazəm mnaqutne kul šəkəl bu šəklayḏe
u zlam d košoməʕ omər ala annaqla ḥaru baytan annaqla lo koṯe l bolayye u šəšwono
koḥayri ʕal iḏoṯe d ruḥayye koḥozən al lappaṯṯe xd ak kevǧalat kəmmi baʕ aydarbo gəmnaqina annaqla aḥ ḥappoṯani
aṯi xangir kale qḥiroyo w hənne lo qadiri məǧġoli aʕme
mən yo omər ala annaqla azzano
e aydarbo omər ala u malko u šarṭayḏe annaqla kobəʕ xoləṭ zad b ḥḏoḏe w maḥtilan b odaye kulan w gṣəxri aʕlan w hul ṣafro lazəm mnaqinanne annaqla d lo sayminala gqəṭʕi qarʕan
əmmi kətlan aloho d ḥozina bal lappani gmičokina bayn u zadawo haka qadirina mnaqinalan kmo ḥappoṯe ṭowo yo
azzehən ʕaṣriye xləṭṭe u zadano hawi lode xəd adro latəm l ḥḏoḏe tux annaqla latimi ḥeḏore
fayiši hul fəlge d lalyo kul ḥa lo mnaqele ʕaṣro ḥappoṯe
kogərši u daḥno koṯən a sʕore kogərši a sʕore koṯən aḥ ḥeṭe lappat xašune
ha hawi fəlge d lalyo xangir aṯi l bole u šəšwono omər klawu xlaṭu hani b ḥḏoḏe madʕerənne
yabo mʕaḏbina appe hul d mnaqilan omər lo lo lo lo ġamo layt
qayəm maqəṯlele qallən w yatu w mofaqle i qotikayḏe naʕəmtayo mofaqle a tre pərtkat du šəšwono maḥtile ʕal i nuro naqla ḥzele i odaye malyo šəšwone riše
omər mə kəbʕət ya xangir amar maḥarwina briṯo an maʕamrinala
omər yabo lo kobaʕno lo maḥarwutal w lo mede kobaʕno hama bas naqewuli u zadano
aw aḥna gmayṯina lo əšto yarḥe lə gəmnaqinale
omər bas hano omər alo hano xalaṣ
omər ṭum ʕaynux ftaḥene l azze ṭəmle ʕayne w ftiḥile ḥzele kul lode kala maḥatto l ruḥa omər annaqla kəbʕət mede
omər kattir alla aloho ṭoralxu eli w u hno w ġalabe ṭawwuṯo i ṭawwuṯaṯe dəṯxu lo koṭoʕena zoxu annaqla
qayimi aš šəšwonayḏan grəšše ruḥayye w azzehən
azzehən bəṯr b saʕaye annaqla u tarʕo ṣxiro yo ʕal xangir w ʕal am morayḏe
lappe nəfqi hul ṣafro
omər məlle laḥ ḥawronayḏe omər annaqla dmaxu b tasal b lebo w hno basimo
qayəm maḥatte rišayye naqla ḥzalle kaṯi šəšwono šəšwono kulak b raġlo omər xangir lo fayəš sahmo
omər ala alo obalxu ḥaylo yabo aḥunonux mnaqənne
omər alo ḥə d rišux lo kobaʕno šoġanno ono aḥunoni səmme ṭawwuṯo w ono lo samno ṭawwuṯo
e omər ḥayra omər mnaqənne lo fayəš
omər lo kowe gxəlṭutne kulle b ḥḏoḏe w ono tane gəmnaqenanne
omər ḥayra kal koxaliṣina mu gawano
disane gčaykətlan b niqalat ḥawronux lo koṯən
omər ġamo layt alo ḥə d rišux gxəlṭətte kulle b ḥḏoḏe w ono gəmnaqenanne
omər hat lo kalux b tre raġle
omər hat lo ḥarulux xlaṭne hatu w klay zuhoerer ḥšaw i xṣara aʕli
qoyəm xəlṭi u qa zadawo b ḥḏoḏe u kulak kmičək baynaṯṯe
b tloṯo daqiqat mnaqalle annaqla komər komər yabo howeno greʕux annaqla ġalabe ṭowo yo
annaqla hiye lebe qṭəʕwa omər xalaṣ azzano u kulakano kaṯilan b axər du lalyano diḏan d samlan hno
mnaqəlle m ḥḏoḏe u kulak w azzeyo
ṣafro aṯi u malko kfotəḥ i hno mamṭele aʕme u ǧalodo da d qoṭəʕ qarʕayye yaʕni
ḥəlle ga kale u zadayḏe kul lode b dukṯo
mḥayər u malko lo kobəʕ obe i barṯo w aš šarṭayḏe komətloyi
omər yabo lo kobena omər hawxa omər e
omər hama hawxa bi kotakiye lo kobətla omər abadan izoxu i barṯayḏi lo kobena
omər de kḥozina annaqla
aḥna aš šarṭayḏux tlallan w aḥna me ʕawwəl kətwaban bu kotak məblinala
hama uʕdo hat koməhnət ʕal ruḥux
nafiqi larwal məllele lu zlamayḏe du rawšo omər de čək u rawšo taḥt i walaye w tlaya ḥozina be ma mə gsoyəm u malko
qayəm omər alo ono ste hani iḏoṯi koməhnənne mzangri zuhoerer koḥayki e me zawno lo šaġənno grəšle u rawšayḏe čəkle taḥt i walaye w maʕlele
hawi qarqar daʕ ʕeze w da ḥmore w dad daḥšəkat w an niše w as swoe xuṣuṣan maʕlalle qolayye hawara
ṭro obəlla i kačkaṯe xəlṣina mina čəkkallan b bala yabo hawa
omər gdobətla aw mḥalaqnanxu b gawe du baḥar tavda i walaye w tavda
omər yabo manḥetulan gdobinanxuyo
manḥatle i walaye
omər alo lo kobinala omər lo kobutla omər lo kale u rawšo ḥaḏ̣iro
naqla ḥreto gčakla taḥta čəkle taḥta maʕlele zəd
omər xalaṣ aman annaqla gdobinala manḥetulan
manḥatle omər yabo toxu mballa maxleṣlan mu hnano
qoyəm oṯən amṭən i kačke mxamlila malawšila w mʕadlila marawxila ʕal səsyo
w d obənne kul ḥa səsəyo alle ze baʕ ayna səsyo gṭoʕanne a hərčanək
gruxi ʕal as səsyaṯṯe hiye xangir w an nošayḏe w gəmhaləx xel qumayye
w gdoṯən annaqla gdoṯən gdəʕri gdəʕri gab u malko daǧ ǧənnat
gdoṯən gdamṭeleyo gdomər u malko daǧ ǧənnat gdomər xangir e ono w an noše d aʕmi d komaḥarwina i arʕo maʕamrinala b rafrafto d ʕayno e aydarbo hat qadirət amṭətla w ono lo qodarwayno amṭena
omər ya u malkayḏi hano mede m aloho yo xulo ono amṭoli
hama amar la zlamani d kətne aʕmi ḥzay hani amṭyalle xulo ono amṭoli
omər annaqla ṭlab u mede d əbʕət mə kəbʕət
omər alo ḥə d rišux škur mine d alo mu mal kit
w aḥunone ann aḥunone arbʕi aḥunone na kəḏʕutu hatu tə mede lo kobaʕno
bas u mede d kobaʕno kobaʕno malaḥqutli lu baladayḏi li qriṯayḏi
w haka aḥunoni ǧarəlle mede aw i walaye qadiri aʕlayye aw hni mʕawnutlan d madaʕrina i walayayḏan dəʕrina l dukṯe d baban
omər aḥunonux məstalamme dukṯe d babux
w kalənne bi walaye w ġalabe ṭowe ne
w hawəlle zʕure w hni mʕadle ne abadan
omər annaqla naxa mbayli mbayli l tamo
gqaymi tre ʕavdat manək maḥ ḥafritanək omər ṭʕanle l xangir w mballe gab ann aḥunone
gqaymi a tre ʕavdat ṭəʕnile
ṭəmle ʕayne w ftiḥile ḥzele ruḥe kale bu quṣro du babo
ga u aḥuno kal komaḥatle i fṣiḥuṯo daqana d mobəl i aṯto du aḥuno
omər xalaṣ i šato tayimo haw xangir koṯe
qayimi žnuka me ḥaṯo maḥatte pṣiḥi i aṯto daʕirole w yatiwi w hni
w hun xwaš
mammo und zîne
kəmmi naqla u malko daǧ ǧənnat yatu hawxa b diwan maltamle a zlamayḏe ḥeḏore
fayəš koməǧġoli kul ḥa štaġaliye me dukṯo
u malkaṯṯe komarre amerli d ḥozeno mə ḥzalxu bu kroxaṯxu bi arʕo
ḥa mənne maʕlele iḏe omər ya u malkayḏi d obətli samaḥ ono gməǧġənno omər məǧġal omər ḥzeli barṯo bu aṯro dab bota kəmmile ele šəbḥo l aloho šəbḥo lu xaloqo d xliqole šafər mawxa heš bi arʕo kula lə ḥzeli
barṯo i naqla d komhalxo i ʕayno kominakfo ḥayro aʕla
qayim ḥa ḥreno omər ya u malkayḏi ono ḥzeli greʕuno me bayn a ala šəbḥo l aloho ono komanno heš bi arʕo greʕune xtoṯe ṣpahi lo qayəm
u malko komarre uʕdo lalyo yo izoxu maḥetu i ḥmərke di dmoxo b aḏnayye w ṭʕanne a tre damixe amṭewənne larke lu diwanano
ḥozinanne be ma šrolo yo u mede d əmmutle ani lo
kqaymi ǧənnat ne hani b rafrafto d ʕayno gəzzehən gdamṭən i kačkayo mu aṯro dab bota w gdamṭən u greʕuno mu aṯro da ala
gdamṭənne kul ḥa ʕal u taxtayḏe damixo w maḥtənne b fəlge du diwan
kḥayri aʕlayye aǧ ǧənnat gmašabḥi u moraṯṯe gdəmmi hano u medano šrolo a trani yaʕni howən l ḥḏoḏe šafər mənne laəqtər mənne l ḥḏoḏe lo kowe towe aydarbo kṭorina howən l ḥḏoḏe məḏʕinanne b ḥḏoḏe
u malko omər ṭʕanne w mbalne li odaye li qelayto du greʕuno w ṭro howən šyar ṭro ḥozən ḥḏoḏe adlalyo hul ṣafro ṭro fayši ʕam ḥḏoḏe w foṯe d ṣafro madmexənne w madʕeru i kačke l dukṯa w ṭro foyəš hiye bi qelaytayḏe
kqaymi aǧ ǧənnat ṭəʕni a tre taxtat w azzehən məblənne lu aṯro da alat maḥtənne bi qelayto d mammo u zʕuro əšme mammo yo
maḥtənne tamo w ksaymənne šyar
qoyəm hano kḥoyər kale taxt ḥreno bi qelaytayḏe man yo harke
i kačke gdəmmo hat man hət a tre lo kəḏʕi hawo gdomər ono harke dukṯi yo w hiya gdəmmo lo ono harke no
ʕaṣriye damixo bi qelaytayḏa kəḏʕo ruḥa lo ramišo w lo nafiqo w l azza l dukṯo w hiye ste hawxa
kḥoyər u greʕuno mammo kḥoyər gdomər yaa ya barṯo haka hano dukṯax yo latlax xodumto hat kəmmo bele aydarbo latli
komər qray li xodumtayḏax haka qm u tarʕo yo xa ktoweno ono aṯino gabax w gnofaqno
kqaymo qəryo qəryo li xodumtayḏa layt nošo lə gmadʕər aʕla
gdomər annaqla veǧa dawri yo ono gqoreno lu xodumayḏi haka u xodumayḏi qm u tarʕo yo xa hat aṯyat gabi
kqore qolo ḥa qore lu xodumayḏe gdomər kali harke komer fəš komər kəbʕət mede ya u aġayḏi komər lo lo kobaʕno mede fəš dmax
annaqla gdomalla gdomər ḥzelax hat aṯyat gabi
kḥayri ʕal ḥḏoḏe a tre grəḥmi ḥḏoḏe a tre aṣpah mənne layt grəḥmi ḥḏoḏe kfayši məǧġoli kul ḥa gməǧġele mede mayko yo mayko lo yo
gdomalla mayko hat gdəmmo ono mu aṯro dab bota no aḥuni u ʕmiro dab bota yo w aḥna b qaṣra balak na
gəmwaṣfole i dukṯo i walaye d kət yo u aḥunayḏa babo latla kətla aḥuno kətla ḥoṯo gawərto gəmwaṣfole ayko ne kfayši hul ṣafro
gəmḥalfi aʕ ʕisaqyoṯe b ḥḏoḏe w gyomən l ḥḏoḏe d ḥa mənne lo mobəl illa towən naṣib d ḥḏoḏe hənne
kofayši hawxa hul foṯe d ṣafro gnaysi gmaḥti rišayye dəmxi
qoyəm ṣafro mammo kḥoyər layt nošo hiye tane yo kale bi qelayto
koḥoyər komər ya rab ḥəlmo wa alo ono ḥəzyoli w ǧġənno aʕma kala i ʕisaqṯayḏa b iḏi
hiya ste gqaymo ṣafro kḥəzyo ruḥa kala bi qelaytayḏa
koqəryo li xodumtayḏa kala qm u tarʕo ḥaḍərto midaywno kḥayro i ʕisaqṯo latyo i ʕisaqṯayḏa mḥalfo
w kəḏʕo ruḥa latwa ḥəlmo məǧġolo wa w məhno wa w ḥzela u zʕuro w hiye ḥəzyole w mḥalaffe aʕ ʕisaqyoṯaṯṯe b ḥḏoḏe
annaqla dəʕrina lu zʕuro qoyəm kul yawmo bu yawmayḏe gmanqəṣ w gmanqəṣ gmanqəṣ u zʕurano xəd qayəṯ kewo ebe haw lo koxəl lə kšote w lo mede hama kofoyəš ġbino yo qḥiro yo
aydarbo ksoyəm d moṭe w ḥoze i kačkayo doʕər amṭela
gəzzeyo yawmo gab u babo u babo gdomalle ya abri mə daʕw diḏux yo qay hawxa hət qay manaqṣo hət qay lo kəxlət mə kit noquṣo aʕlux
komər yabo layt mede noquṣo aʕli bas ono ḥzeli d omannux ḥzeli mede ḥzoyo di ʕade lə kmətyaqnətli d omannux ḥzeli ḥəlmo
ḥzeli kačke ehe ono lo lo bač čirrokat w lo baw waṣfat w lo bnoṯe lə ḥzeli bu tamtelayḏa abadan
w ono kobaʕno d obətli daṣṭər d əzzino koraxno aʕla d amṭena
komər abri aḥna i nuxrayto lo kəṯyo aʕlan w layban marfinalux
aḥna ḥa minan mi kəflayḏan lo nafəq l dukṯo nuxrayto w daʕər aḥna naṣib latlan bi dukṯo nuxrayto
kanne abnoṯe d ʕammonux kala i walaye kula qumux ayna barṯo d rḥimolux huyo gawərto w huyo barṯo w aydarbo d huyo gdobinalux yo gdamṭinalux yo
annaqla gəzzux nošo lo koḏəʕ mə gǧorelux gəzzux aṯro nuxroyo nošo lo koḏaʕlux tamo lo hat kəḏʕət noše w lo qədrət amṭət saymət mede w lo maxalṣət mede
gdomər yabo abadan ono i kačkaṯe rḥimoli w žġayni mina mḥaramli a bnoṯe di arʕo ʕal ruḥi d luyo hiya lo komobanno bnoṯe
ksoyəm lə ksoyəm u babo lə kqodər aʕle
qoyəm u zʕuro krowəx ʕal u səsyayḏe u babo gdobele kallawat w mede d qodər obele gdobele growəx ʕal u səsyayḏe w gəmhaləx
gəzzeyo gəmhaləx bi arʕo lo koḏəʕ ayko va gəzze w ayko va koṯe
komšayəl i dukṯo d kəzzeyo komšayəl gziro ayko va yo
kəmmile laf sloqe d yawmo
fayəš yarḥo mhaləx bu darbo hul d maṭi əmmi haṯe gziro yo
azzeyo ga kal kit kačke ʕal ʕayno kal koməlyo maye
ḥəzyole ḥəlle aʕla omər alo kit w layt haṯe yo d ḥəzyoli b šanṯi hiya košəbhola ġalabe
haṯe kəmmi i barṯo d bakko ʕawan wa u širatkar du ʕmiro
ṣpahi wa i kačke hiya ste ġalabe w šəbhowa l zine zine i kačke d ḥəzyowayle b šanṯe šəbhowayla bu šufro hiya ste
qoyəm mšaylole ya barṯo ayko hat ayko hatu
əmmo aḥna b flan bayto na baytayḏan d əmmina gab u quṣro b tloṯ arbʕo bote bəṯr u quṣro ne du ʕmiro
babi əšme bakko ʕawan yo kəbʕət oṯət d oṯət gaban
qoyəm u zlam oṯe mammo w ʕobər li walaye mšayəl ʕal u bayto d bakko ʕawan gmadilile gmahnile gdoṯe gab bakko ʕawan gʕobər ḍayfo
aḍ ḍayfe komaqablənne tamo bu ṭurawo kule ayko zlam towe ḍayfo nuxroyo ayna bayto d əzzele gmaqablile
yatu ʕaṣriye bakko ʕawan maḥatle ḥšamto maḥšamme w azzehən li ǧivate gab u ʕmiro
azzehən yatiwi koḥoyər u ʕmiro koḥoyər aʕle ba šəbḥo l aloho mən xort yo mən greʕuno ṣpahi yo hano d kətyo ʕam bakko ʕawan
komalle l bakko ʕawan komər m ayko yo u zlamano
komər bakko ʕawan ya u ʕmirayḏi zlam nuxroyo aṯi gabi ḍayfo adyawma lo koḏaʕno m ayko yo
komər eh ahla w sahla ġalabe ṭowo ṭro foyəš tre tloṯo yawme harke ṭro foyəš tre tloṯo yawme bəṯr gəmšaylətle m ayko yo w l mən aṯi m ayna aṯro aṯi
kəmmi fayəš tloṯo yawme bi ʕade d kətwa gab aʕ ʕarab bəṯr ma tloṯo yawme omər ya flan amallan m ayko aṯət w mən yo u maqṣadayḏux
omər alo ono aṯino ono me bayn a ala aṯino w aṯino kətli maqṣad harke
ḥzeli barṯo b šanṯi kəmmi mu aṯrano yo
aṯino kobaʕno haka həzyoli ṭolabna
annaqla i barṯo d bakko ʕawan rḥəmla u zʕuro i naqla d ḥzela w məlla lu babo əmmo yabo hano u zʕurano kəbʕalle
bu waxt d hiye yatu b gziro mammo aḏəʕ i kačkaṯe d ḥəzyole i barṯo d bakko ʕawan latyo zine d aṯi bəṯra
gdoṯe xabro gdəḏʕo i kačke zine gdəḏʕo mammo aṯi li walaye w kokorəx aʕla
kətla u gawro di ḥoṯayḏa kəmmile qara taždin gdəmmole ya u gawro d ḥoṯi saymət ṭawwuṯo ṭorət ḥəzyono u zʕurano aṯi me aṯro raḥuqo aṯi kobəʕ ḥozeli omər eh
d oṯe d omər lu ʕmiro mir sevdin u ḥaṯnayḏe gdomalle gdomər adyawma gnəfqina lu nečir
gdomər ḥaḏ̣eru as səsye mḥaḏ̣eru u hno w gnəfqina
gdobe xabro li aṯto gdomalla zine ṭruyo gabax w zoxu lu quṣro d aḥunax w ktowe u zʕuro bu quṣro bəṯr me d nəfqina mu nečir lu nečir gnəfqina ono w hiye gdoʕrina
gdoʕrina gdomər ksaymina ḥəǧǧa riše kokoyu laybi oṯeno gdoʕər
səmme hawxa qayimi nafiqi lu nečir u ʕmiro w an nošayḏe bakko ʕawan aʕmayye nafiqi raḥiqi mi walaye əšmo
mammo omər ya u ʕmirayḏi riši kokoyu laybi oṯeno kobaʕno doʕanno d obətli amro
omər e ġamo layt dʕar
daʕər daʕər aṯi lu quṣro aṯi ḥzele i kačke kalayo tamo yatiwi ʕam ḥḏoḏe
bakko ʕawan šiḏo wa aḏəʕ kula i masale aydarbo hawyo
qayəm məlle lu ʕmiro omər ya u ʕmirayḏi u ḍayfayḏux adyawma
šapiʕina omər u ḍayfo d hawi u ḍayfo mammo aṯi gab u ʕmiro hawi u ḍayfo du ʕmiro nafəq me gab bakko ʕawan
omər u ḍayfayḏux riše kayu daʕər w u yawmayḏan adyawma latyo ġalabe ṭowo dəʕrina kulan
qayəm gaḥək b riše du ʕmiro madʕalle u ʕmiro w madʕalle kulle w aṯən
aṯən ʕabiri bu tarʕo du quṣro kale mammo w zine yatiwe ʕam ḥḏoḏe
lawila dukṯo d nəfqo d səlqo nəfqo mi odaye mi kočəke hama čikole taḥt i ʕabayayḏe w fayəš yatiwo
u ʕmiro ʕabər lo qayəm me qume qḥir u ʕmiro ġalabe
fayəš yatiwo hawxa laybe qoyəm d qoyəm mibayno i ḥoṯo du ʕmiro yo taḥt i ʕabayayḏe aydarbo gqoṭəʕ riše
hənnək hawxa yatiwi u ʕmiro qḥir ġalabe lo ǧġil
yatiwi makraxxe qaḥwa aṯyo i qaḥwa l gabe məlle omər ono kobaʕno adyawma zlam towe abre du babo d obe mqadamli finǧane di qaḥwa
u ḥaṯno du ʕmiro aḏəʕ qayəm mədle lu hno di qaḥwe w azzeyo hiye hulele qaḥwa
me taḥt i ʕabaye maḥwelele ṣaʕre d zine aḏəʕ innu zine yatuto yo taḥt i ʕabaye mawxa lo qadər qoyəm
gəzze gorəš ruḥe mir sevdin fayəš tamo koḥoyər aʕlayye lo l aḏəʕ mede lə ḥzele
qara taždin azzeyo larwal azze mqatele ʕam i aṯto d ruḥe
i aṯto səmla hawar w aṯi xabro mərralle əmmi alo qara taždin falət bu sayfo bəṯre ḥoṯux kobəʕ qoṭela qum zux ḥzaye
qayəm d qoyəm bakko ʕawan omər de lo ṭray mine lo hano daywono yo
w uʕdo gdəhne xulo gəzzeyo šrolo qotela disane motawle
ḥzele qara taždin ḥzele u ʕmiro lo nafəq kobəʕ u ʕmiro nofəq daqana di kačke nəfqo me taḥt i ʕabaye d xoləṣ mi hno d nafəl eba u zʕuro
azzeyo marfele i nuro bak kočəkat bab bote d ruḥe
aṯi u xabro lu ʕmiro əmmi aloho qara taždin moqaḏle ab botayḏe həngi mdaywən w xile ruḥe moqaḏle ab bote zoxu laf ele balki qədrutu məhnutle
qayəm u ʕmiro bakko ʕawan omər taw omər de məṯ mḥelele šaqame maklele
maklele omər omər i naqlayo waxta d qoṭalwa ḥoṯi w uʕdo moqaḏle ab botayḏe w hano gəzzan koḥozina be ma mən dard diḏe yo
qayəm w qayimi an nošayḏe aʕme nafiqi
i kačke zine qayimo me taḥt i ʕabaye w azzayo ʕabiro lu quṣro
ʕabiro bəṯr daʕər u ʕmiro ḥzele aṯi qara taždin amṭalle marḏ̣alle aṯən yatiwi disane
yatiwi annaqla bakko ʕawan komalle lu ʕmiro komər koḥozət u ḍayfano d kətyo gabux u nuxroyo d məllux innu zlam ṭowo yo i naqla d daʕirət mu nečir lo qayəm me qumux
ʕaqəl dəṯṯe hnewa hani zlamat noše kurmanǧ wayne qḥir ġalabe aydarbo hiye ḍayfo yo ʕobər l riše lo qoyəm me qume
ʕaṣriye qara taždin mbele mammo gabe məllele omər aydarbo səmlux u medano adyawma
omər baʕ qara taždin kal kəḏʕət hat aḥna hawxa i masale hno w aṯutu čikutu rišan bi odaye w lo qadənno lawili mafar lo qadənno ono maḥtoli taḥt i ʕabaye
omər uʕdo ġamo layt d ḥozina annaqla adlalyo gəzzano di ʕade gṭəlbinala mine
azzehən ʕaṣriye qara taždin məllele l mir sevdin lu ʕmiro omər u zʕurano aṯi w kobəʕ ḥoṯux aṯi me aṯro raḥuqo kobəʕ ḥoṯux
omər eh ṭowo yo bas kətli šarṭ omər mən yo 
annaqla man məllele yo məllele yo hno bakko ʕawan
omər məštaʕina ono w hiye bu kaġad haka ġləbleli d obene yo haka ġləbli xa gqoṭaʕno qarʕe omər ṭowo
yatiwi məštaʕən u quṣro me lawġul kətle šaboko
zine yatiwo bu šaboko koḥayro aʕlayye aydarbo ḥaṣe d mammo laf ela yo lo koḥozela hiye
u aḥuno koḥozela koḥoyər ʕal aw waroqe koḥoyər ʕal i ḥoṯo ġlib u dawro qamoyo ġlib
bakko ʕawan ḥzele ḥzele aydarbo yo i hno 
omər ya u ʕmirayḏi lo kowe hawxa hawxa dukṯux latyo ṭawto tux l dukṯe w hiye ṭroṯe l dukṯux
annaqla ḍayfo yo maskeno lo mtanele
qayimi qayəm l dukṯe du ʕmiro u ʕmiro yatu b dukṯe 
yatiwi məštaʕalle maʕlele riše ḥzele zinak bwar diḏe
hedi haw kətle lo bolo b waroqe w latle lo bolo b mede komḥaləq aydarbo tawi koġolable
u ʕmiro ġləble tloṯo kore ʕal ḥḏoḏe omər annaqla ḥaleqle lu ḥabs
mḥalaqqe maḥatte annaqla ḥabsat mə ḥabs gabayye biro yo gubo maḥatte bu gubo
maḥatte bu gubo kul ʕaṣriye komḥalqile dawqo d laḥmo našifo w fayəš tamo
qara taždin kəzze w koṯe kosoyəm fadawiye qume d maxlaṣle lu zʕurano hul d aḏəʕ u ʕmiro i masale kula aydarbo bakko ʕawan səmle baynaṯṯe fəṭna w abəʕ d obele i barṯo
lo ṭore ṭoləb i ḥoṯo du ʕmiro žnuka hul d aḏəʕ omər zoxu marfewəlle zoxu mofeqəlle mi biro
mšayele i ḥoṯo kəbʕatle əmmo kəbʕalle
azzehən azze bakko ʕawan bari me d əzzehən azze məllele omər mammo mammo omər mən yo omər alo zine kəbʕo guro adlalyo
omər lo kowe ono w hiya hulan ahd ʕam ḥḏoḏe lo koguro
omər kḥozət adlalyo gdəṯyo w hiya gməfqolux mi biro gdəmmolux nfaq w ktuyo lawəšto aǧ ǧulayḏa di kaluṯo
w haka lawyo lawəšto aǧ ǧule di kaluṯo xa ono mdaglono no
annaqla maskeno mḏ̣ayʕafwayle w hawiwa i ḥalayḏe hno
bəṯr gəzzeyo bakko ʕawan gdəṯyo zine gqəryole mammo kale u ḥawlo mʕalaq ruḥux ebe
komalla zine aṯyat məzdat ʕal a hnayḏi ʕal a brinayḏi
bəṯr mu qa hnano d čəkno ebe ono ʕašanax w kəbʕat əzzax w žnuka gurat
kəmmole ḥaru baytux aṯyono maxalṣallux w hat heš kəmmətli gəzzax gurat
omər alo kule hano kogəḥkat aʕli
əmmo de nfaq hulale u ḥawlo grəšla koḥoyər ga kala lawəšto ǧule di kaluṯo w hiya lawəšto wa lašane
i naqla d ḥəzyole hawxa nafəl lebe kayu marfele i ruḥo
hiya ḥəlla hawxa bu ḥalawo bu hno i naqla d ḥzela u ḥabibayḏa mayəṯ grəšla i xanǧarayḏe me qume maḥtola b lebe d ruḥa hiya ste qṭila ruḥa aʕle
aṯi u ʕmiro ḥəlle ga a tre kanne hawo komayəṯ w hayo qṭila ruḥa 
qḥir i ḥoṯo wa w u ḍayfo gabe ġbin ġalabe
azzehən qwirənne raḥəq me foṯayxu
annaqla bakko ʕawan lo kobəʕ doʕər mənne bu mawto ze
koṯe ʕaṣriye komalle lu ʕmiro komər ya u ʕmirayḏi hani hawiwa lo ṭowuṯo baynaṯṯe
komər lo kowe u medano d kəmmətle latyo latyo hno
komər ono gmaṯbatnux ṣafro gəzzano ḥofrina u qawro
haka latyo foṯayye laf ḥḏoḏe xa šrolo ono kəmdaganno w haka foṯayye laf ḥḏoḏe yo bu mawto komafətli foṯayye laf ḥḏoḏe
qayimi ṣafro azzehən ftəḥḥe u qawro ga kale foṯe da tre ʕal ḥḏoḏe
hano bakko ʕawan b lalyo kəzzeyo kofotəḥ u qawro makrəx foṯayye l ḥḏoḏe w koṯe komalle lu ʕmiro
ṣafro kəzzehən kofətḥi ga kalne xəd komər
tloṯo lalye w hiye hawxa komalle
u lalyo ḥaroyo qara taždin omər alah u medano kibe kibe mede
azzeyo b lalyo hawi noṭuro ʕal u qawro
fəlge d lalyo ḥzele kaṯi bakko ʕawan kali hol d ftəḥle u qawro w abəʕ d morəx iḏe d maftalle obe foṯayye li ḥḏoḏe
grəšle u sayfo aʕle omər omər hul lu mawto lə kdəʕrət mənne grəšle u sayfo qṭəʕle qarʕe
naḥəṯ u admayḏe bayn a tre hawi ʕulto kube bayn a tre 
hul l uʕdo u qawraṯṯe kit ʕulto baynaṯṯe
kəmmi u qawro d zine w mammo w hul lu mawto lo daʕər mənne
der zögling des blinden riesen
ono əšmi sleman ḥanna maskobi me midən qriṯo daʕ ʕabode maḥkinanxu masale
kəmmi kətwa zlam hawile abro w barṯo
bəṯr i aṯto mayīṯo u zlamano l abəʕ gowər ʕal a tre naʕimani d kətne gabe
omər daqana d lo məhni an naʕimani noše l obən bolayye aʕlayye d əṯyo ḥḏo nuxrayto
azze tre tloṯo əšne am morayḏe ḥəṣṣe aʕle əmmi lazəm gurət
u zlam ʕatiro wa qayəm maṣəṯle ʕal am morayḏe amṭelele ḥurma gawər naqla ḥreto
i ḥurmaṯo lo nafiqo ṭawto ʕam an naʕimani d kətne gabe kul yawmo koṯe ʕaṣriye lu bayto kəmmole i barṯayḏux w u abrayḏux mballe məx diḏi w komakiwi qarʕi w lo košəmʕi mini u mede d əmmanne lo kmaṣiṯi aʕli
hani lazəm d xəlṣina mənne
komalla ya hurma hani an naʕimayḏi ne an noše mə gdəmmi aʕli
əzzino mḥalaqnanne mə gsamno appe l man obenanne
kəmmo haw bolux ono ya kxəlṣət man naʕimani ya ono lo kofayšono bu baytano
yawmo tre maʕəqla aʕle qayəm yawmo growəx ʕal u səsyayḏe w maḥatle a tre naʕimani qume w mhalaxle appe
hol d hawi ʕaṣriye maṭi l dukṯo ṭuro maḥatle a tre naʕimani w yatu
an naʕime baṭili mu halxo ʕal u səsyo maḥatte rišayye a tre barṯo w abro ne damixi
qoyəm u=zlamayḏan ḥzele a=zʕure damixi nšiqile baxi əšmo w daʕər ṭralle b u=ṭurawo
naʕimi ne fayīši hul ṣafro damixe ṣafro hawən šyar koḥayri kalne lḥuḏayye bu ṭurawo mḥalqe lo nošo kit aʕmayye w lo mede ḥurma maraḥto wa
gboxən mdayšni lu baxyo a tre saʕaye lebayye koyu gmaḥti rišayye dəmxi
naqqa ḥreto kqaymi kḥozən layt nošo gabayye gboxən naqla ḥreto hol d hawi fəlge d yawmo
qayimi naqla ḥərre konafəq kero d ḥəmṣe bayne qarʕe da tre həmṣe ferəxto ne koqəṭfi mənne w kəxli fayiši kəzzehən w koṯən ba dkoṯanək gmištaʕi ḥedər ad dawme d kətne ḥedorayye
w koṯən kəxli mu kerawo daḥ ḥəmṣe lə ktoyəm w lo mede kul d kəxli konofəq b dukṯayye
fayiši tloṯo arbʕo yawme ʕal u ḥalano
yawmo u zʕuro məlle li ḥoṯo omər ono kḥofanno ʕal u kerano daḥ ḥəmṣe ḥozeno be ma mən yo hano
kəmmole ya aḥuno kal kəxlina mine elo gmayṯina mu kafno d qəṭʕətle
omər aloh lə kṭorene kḥozeno mə kit taḥte halbat kit mede taḥt u kerano daḥ ḥəmṣe
qoyəm ḥofər ḥeḏore kḥofər gmaʕməq gmaʕməq gnofəq taḥte kefo
ktolela i kefayo ga kal kit taḥta mʕarṯo
gnoḥət bi mʕarṯayo gnoḥət l dukṯo ʕaməqto gnofəl laltaḥ
kḥəzyole qaṭən kala mʕarṯo rabṯo 
i qaṭən gdəmmole ya faqiro d aloho e alo mən mḥalaqlelux larke
uʕdo ʕaṣriye gdoṯe u ʕavd me qm aʕ ʕeze w gmaḥatlux bi nḥire xd u barnəṭ gorašlux
e komalla čikno b baxt diḏax w d alo ya qaṭən hat d mdabratli
kəmmo e mə mdabrallux alo latli lo ḥal w lo mede saymono aʕmux
hakka i naqla d aṯi košoʕəl w mʕaṭəš i naqla d mʕaṭəš komʕarəṭ ze
i naqla d mʕarəṭ amarle abrux no me ʕurṭiṯux no
gdomər aydarbo amalle hawxa uʕdo d mʕaṭašlux nafəqno w d lowe hawxa lə kxəlṣət
omər ḥama hawxa ze ṭowo yo
hawi ʕaṣriye ḥzele u qaṭʕano daʕ ʕeze kaṯi ʕabər li mʕarṯo w bi ḥarayto ʕabər u ʕavd kibe kibe xəd dawmo rabṯo bas samyo yo lə kḥoze
ʕabər yatu mbalašle šoʕəl w mʕaṭəš w mʕaraṭle
omər u abrayḏux no mi ʕorṭiṯayḏux no
omər ha kit noše harke omər uʕdo hawino mi ʕorṭiṯayḏux
maḥatle iḏe aʕle zʕuro omər lə kmətyaqanno u medano haka šrolo yo ksolaqno ʕal feme di mʕarṯo w hat kolət laltaḥ mazraqno aʕlux
haka kalət taḥt am mazruqayḏi xa šrolo towət u abrayḏi w haka naḥitət taḥt i arʕo xa azzux lathət u abrayḏi 
koḥoyər bi qaṭən i qaṭən maḥatla iḏa ʕal fema məllale əmmo e maqbal omər yabo xəd kəbʕət u mede d əbʕət ksamno
omər taw harke ono ksolaqno ʕal feme di mʕarto
i qaṭən ze əḏʕowa mə ksoyəm amṭewayla əšmo d malḥo mfaṣrola bayne maye šləḥla aǧ ǧule du zʕuro w mašəġla bam mayanək di malḥo
w azzayo amṭela i mandruniye məllale lu zʕuro əmmo mbal i mandruniyaṯe maḥeta taḥt am mazruqe bəṯr me d matəm ṭroṯe gəmšalkaḥlux b lišone kḥoze maluḥo hət gdomər šrolo yo
kqoyəm səmle xəd məllale i qaṭən naḥət u ʕavd omər ko d ḥozeno ḥəlle i lašayde kala triṯo i mandruniye azzayo taḥt i arʕo mam mazruqe
mšalkaḥle ḥzele kale maluḥo ze omər naxa šrolo yo
eh abri annaqla gtowət bu bayto ono gəzzi qm aʕ ʕeze w u mede d əbʕət kit biya
fayəš u zʕurano hol d hawi greʕuno hawi ʕumre tmonaḥṣar čaḥṣar əšne w hiye yatiwo bi mʕarṯaṯe koxəl w košote damixo yatiwo
har kosoyəm lə ksoyəm komər lu babo gəzzi ono yawmo mede qm aʕ ʕeze maṯnaḥnux komər lo kətli ḥoṯo d əzzux gqəṭlolux gdəxlolux w gməblo aʕ ʕeze gmaḥarwo bayti
yawmo həngi maqwele ʕal u babo omər adyawma lo kowe illa gəzzino qm aʕ ʕeze ono w hat gməṯnoḥət
u ʕavd ze omər ġamo layt zux məllele omər zux bu gabo d af ġyoṭe d yawmo laf sloqe l əzzux ḥoṯi laf sloqe yo hat zux lu gabo d af ġyoṭe
omər ṭrowe qoyəm mofaqle aʕ ʕeze w qləʕle laf sloqe d yawmo i dukṯo d mərwayle u babo l əzzux azze
azzeyo maṭi li marʕa aʕ ʕeze koroʕən koḥoze ga kal kit qaṭʕo d ʕeze heš zəd me du babayḏe w kal kit ḥḏo sawto ṣadrona komaṭən l barkoṯa ṭafrona yarixe ne xd an narge w ṣaʕra komkase ḥaṣa
koqəryole kəmmo abri aṯət ono əḏʕowayno yawmo mede kḥəzyallux
aḥuni lo ṭorewa oṯət lo
ono i naqla d šamiʕono hawili abre d aḥuno ba məqqa fṣiḥono w məqqa hawyono məštaq d ḥəzyallux
omər ʕamṯo aṯino d ḥozenax ono ste kobaʕno ḥozenax
əmmo tux abri tux ṭro məxloṭi aʕ ʕeze b ḥḏoḏe w ṭro roʕən aḥna səlqina ʕal i dawmaṯe yətwina w ḥayrina aʕlayye
omər ʕamṯo ma kəḏʕat mə kobaʕno samno ono babi mərleli ʕamṯux ṣaʕra ġalabe ʕamuro yo w kobəʕ nošo mfalela aṯino d adyawma mfalenax
əmmo pa gud mfalətli a tre ʕaynayḏi hət
saliqi ʕal i dawmo yatiwo ʕal barke w yatu hiye w fayəš komfalela
komoyəd l ṣaʕra w komaṣəlle bi dawmo me lalʕal
w kul naqla komoyəd l panǧe d šəšmo komḥalaqle l feme komər ooox ʕamṯo hani aq qalme d qarʕax məqqa basime ne
kəmmo kure m pa mfalili maṯnaḥluxli hawxa kul yawmo d oṯət maṯanḥətli mu hnano nošo layt d ḥoyər aʕli
omər ʕamṯo kul yawmo gdoṯeno hol d maṣəlle ṣaʕra kule
ʕamṯo barki haṯe baṭilo tax li barko ḥreto əmmo eh qayimo əšmo mḥelela dafʕe b ḥaṣa mʕalqo mʕalqo b ṣaʕra bi dawmo qayəm naḥət hiye
əmmo məs səmlux omər məs səmli amalli ʕayne d babi ayko ne wəlla gfayšat mʕalaqto hawxa bu ḥalawo
har abri ʕayne d babux azzehən latne harke lanne gabi lo kəḏʕono
omər lo kowe i arʕo məṭyo li šmayo gud l əmmatli ʕayne d babi ayko ne əzzi amṭenanne w maḥatnanne b dukṯayye hat kfayšat mʕalaqto bi dawmayo
ḥzela layt čara eba i masale məllale əmmo zux mhalax bəṯr u ṭurano gmoṭət li mʕarṯayḏi d kətno ono eba kala i barṯo d ʕamṯux i barṯayḏi eba
zux hiya ze kəḏʕo kəḏʕolux w gnəšqolux gəmsalmo aʕlux w gʕəbro d saymolux ṣfero mqalyolux beʕe da d əxlət amalla kafino no
kalənne maḥte bi rafke a tre ʕayne d babux b qotiye gmaʕarqətte w gdoṯət
omər hawxa ṭowo yo qayəm ṭore aʕ ʕeze tamo w hiya kala mʕalaqto tir w tišk bi dawmayo b ṣaʕra
gəzze u zlam u zʕuro gəzzeyo li mʕarṯo gab i barṯo di ʕamṯo
me ruḥqo kḥəzyole hayo ya ʕal ʕayni w riši aṯət ya u=abro d ḥoli
əmmo i barṯo di ʕamṯo ono kokəlyallux mi naqla d šamiʕono w kəbʕono ḥəzyallux w ġalabe b xer aṯət
qayimo nšəqla motawla əmmo ya u abro d ḥoli mə kəbʕət
omər aṯino kafino no w ʕamṯi mšadallali gabax d ḥozenax d ḥəzyatli oxanno fako doʕanno gab ʕamṯi kalna qm aʕ ʕeze ono w hiya əmmo ʕal ʕayni aṯət
ʕabiro li mʕarṯo lawġul d saymole ṣfero mqalyole kmo beʕe
hiye koḥoyər kit rafke bi mʕarṯo ḥəlle kala i qotiye xud millale i ʕamṯo
məblole w mahzamle rahəṭ eba w azze
hul d hayo koḥəšwo ga yatiwo yo mqalela ab beʕe nafiqo huuu komaṭi lu gabo ḥreno du šalwo
qrelale omər bəṯr d oṯeno naqla ḥreto hay itux w xulux fako w bəṯr zux hiya əbʕowa əxlole
omər lo lo gdoṯeno naqla ḥreto
aṯi gab i ʕamṯo omər ʕamṯo amṭəlli
i ʕamṯo i naqqa d ḥzalla hiya ḥəšwowa innu gəzze gab i barṯo gdəxlole w gdəṯyo maxalṣola l aḏiʕo gdamṭe aʕ ʕayne du babo ze
omər annaqla amalli aydarbo maḥatnanne
ḥzela layba tahzomo
məllale əmmo zux kit ʕayno gab i mʕarṯo d babux am maye kofayši kokolən hawxa qm i ʕayno kowe kavze ʕal foṯe dam maye
i kavzayo qəša w maḥeta b sefoqo w mbala w madmax babux ʕal ḥaṣe
ele ḥfarlux gubo daqana i naqla d maḥtət i ʕayno w moḥətla doquqo manaḥtətla b dukṯa gqoyəm babux gqorəṭ ak kefe
lowət u abro howət ʕayne gdoxelux ksamlux ʕuro gdoxelux gud lo tolət ruḥux
de tux annaqla marfili da d hat əzzux w ono omər loo marfenax hat fayšat tamo hul d əzzino samno ʕayne w doʕanno bəṯr marfenax
qoyəm qoləʕ aʕ ʕeze diḏe w diḏa w gdamṭalle
hano hawi ʕaṣriye mʕawəq u babo kəzze w koṯe qm u tarʕo di mʕarṯo komər ḥaru bayti ono koḏaʕno azze laf i maraḥtayo d ḥoṯi w mdaballa xila w aʕ ʕeze məblila
aydarbo ksamno lo laybi aʕla ono samyo no w hiya koḥəzyo gdəxloli ono ste
lo komaǧre mhaləx me qm u tarʕo di mʕarṯo
naqla maṭi l bwar di mʕarṯo u abro qrelele omər yabo klay bu tarʕo di mʕarṯo w bnay aʕ ʕeze 
mʕawaqno əšmo hawi lalyo aʕli d l əzzehən mənne miṣakər
omər abri aṯət hama aṯət ʕumre daʕ ʕeze kulle
kali qm u tarʕo di mʕarṯo w aṯən aʕ ʕezani w kobone
tayimi aʕ ʕezayḏe komər abri hani kəbbe zoyude 
komər de klay heš bnay ṭro ʕəbri
kobone w kobone w kobone aʕ ʕeze di ḥoṯo zəd me diḏe ne komər howət u bahro d ʕayni e məs səmlux
komər amṭeli aʕ ʕeze d ḥoṯux w amṭeli ʕaynux ze
komər xulo ktowe šrolo u medano gmaḥtət ʕayni w kḥozeno
komər lo zayʕət adlalyo gṭoreno ḥozət
komər ba gud ṭorət d ḥozeno ba edi mi kobaʕno baḥ ḥaye u mede d əbʕət e edi annaqla bu bahro d ʕayni gmaḥatnux
gmaʕabri aʕ ʕeze gəzzeyo gdamṭe kavze mayo d məllale i ʕamṯo gdamṭela w kḥofər gubo ʕamuqo w gmadməx u babo ʕal ḥaṣe w gmaḥət kavze mayo bu gurno d ʕayne w gmaḥət i ʕayno b dukṯa w gmoḥela doquqo d qayso w gəmḥaləq ruḥe lu gubo
qoyəm u babo ak kefe b gawe di mʕarṯo koqoraṭṭe
komər ayko hət ayko tlelux ruḥux ʕuro ksoyamnux həngi kayule
ha azzeyo ruʕe d saʕaye aṯi həš diḏe l qarʕe w kewawo kali ftəḥle ʕayne ḥzele ḥeḏore ḥzele ga kale u zʕuro nafəq lo ṭrele oḏəʕ kit gubo
omər yabo aydarbo omər abri annaqla bas yo omər loo gmaḥatno i ḥreto ze
omər aydarbo gmaḥtət i ḥreto lo edi gdoxannux kḥozenux
omər lo lo zayʕət hano səmle lo səmle omər bas yo ḥḏo omər lo gmaḥatno a tre
qoyəm maṣər ʕayne i saġ b pačke kamto daqana d lo ḥozele w disane gmaḥət kavze bu gurno ḥreno ze d ʕayne w gdoyaqle doquqo ḥreno w gəmtawtəḥ ruḥe lu gubawo
hul disane d nayḥi qoyəm annaqla u babo kḥoze d ʕaynayḏe gdəʕri l dukṯayye
gdomər abri annaqla itaw xəl w štay w u mede d əbʕət bi arʕaṯi kit bi mʕarṯo
w annaqla ono xulo kṭoreno nəfqət larwal
izzux mičokət bayn al lappat di maraḥtayo
annaqla fayəš qay gqədro aʕli
i naqlayo səmla ḥila mofaqla ʕayni qay annaqla gqədro saymo mede
qoyəm annaqla foyəš u babo gəzzeyo qm aʕ ʕeze kfoyəš hiye bu bayto
hayo fayišo mʕalaqto fayišo tamo
yawmo ftəḥle a odawat kofotaḥḥe aq qeloṯe d kit b gawe di mʕarṯo kiba arbʕi qeloṯe
kofotəḥ ḥḏo mənne koḥoze kiba tre ʕayne ḥḏo d dahwo ḥḏo d semo
koġoyəṭ ṣawʕe bayn u semo komofaqla ṣawʕe kula hawyo semo
koġoyaṭla bəṯr bayn u dahwo koḥoyər komofaqla ga kal kawyo dahwo
u babo mərwayle omər i odaye ḥarayto lo fətḥətla
qayəm maṣərle ṣawʕe
ʕaṣriye aṯi u babo ḥəlle kala ṣawʕe maṣərto omər qay abri ṣawʕux maṣərtoyo
omər ǧriḥo omər me mə ǧriḥo
omər ašər i qaṭən mḥalaqla iḏa eli ǧrəḥlali
omər qaṭən a tre ʕaynayḏax gmofaqnanne
əmmo yabo kale ṣalmi komo w ṣalme d abrux ḥeworo haka ono mqadamlile xa ṭromər
omər man abri omər ašər ono koṣoxanno u tarʕo ṣawʕi čiko bəṯr u tarʕo
qrele lu tarʕo omər tarʕo ʕuro ksamnux
omər yabo kali ṣalmi komo w ṣalme d abrux ḥeworo ema ono ǧrəḥli abrux
omər abri amalli mən yo
omər ašər mədli li mandruniye kobaʕno mandanno əšmo i goro qalibo ʕal ṣawʕi
azze li mandruniye omər mandruniye hat ǧrəḥlax abri
əmmo aloho bayne eli w abrux haka qariwalle
annaqla aṯi omər e abro ko həngi qḥir mine grəšle i fastayo d kətwa maṣərto ʕal ṣawʕe koḥoyər ga kala koġiṭole bu dahwo bu semo
omər hawxa kəbʕət omər e ašər hawxa kobaʕno
qayəm mədle me sawke w azze ġəṭle bi ʕayno du semo w daʕər ġəṭle bi ʕayno du dahwo
annaqla i lašayḏe fayəš komačalṣo dahwo hawi
qayəm annaqla fayəš u zʕuro koḥoze ruḥe d hawi šafiro šafər mawxa lo kowe towe
haw kibe kole w hawi greʕuno rabo hawi ʕumre ʕəsri əšne
yawmo aṯi u babo ʕaṣriye omər yabo ašər kobaʕno nofaqno l briṯo hawxa əzzino ḥozeno briṯo be ma aydarbo yo
mayəṯno harke bi mʕarṯaṯe foṯi b foṯe di qaṭən
e mə ksamno abri l əzzux kalux harke yatiwo kalux harke kəxlət košotət
e omər mə koxanno košoteno layt lo noše məǧġənno aʕmayye w lo koḥozeno noše gəzzino kḥozeno briṯo w gdoʕanno aʕlux
ḥəlle u babo ze omər hama u zʕurano lebe yo ṭro əzze koraxle b briṯo
omər abri zux ono gdobenux mede d nošo lo qodər aʕlux
qoyəm šoləḥ gurze d daqne mene me daqne huleleyo omər i naqla d əbʕət maqiṯət manṯo mani ʕal u qalənayḏux
gdoṯelux səsyo kamilo me kul mede mu sayfayḏe li rəmḥayḏe li ʕabayayḏe laǧ ǧule du rawixo w glušət
səsyo mi nuro lo səsye kḥel kokolən qume w lo mede
annaqla kul manṯo gdobolux səsyo b gawno
azzeyo mbele am menani ʕam ruḥe w azze mhalaxle tre tloṯo yawme maṭi l walaye
ḥzele ḥa zlam kal kozorəʕ karmo xud ǧəddi kal koḥofər nuqroṯo kobəʕ zorəʕ karmo
azze omər ʕammo šlomo aʕlux omər ahla w sahla abri
annaqla hiye mkasewayle ruḥe fayətwa ʕal roʕyo
šqiwaylele ṣafuro mine nḥəlle w šləḥle gawe du ṣafuro
mnaḏ̣afle w maḥatle ʕal qarʕe d ruḥe
daqana d lo məḥze u šufrayḏe da dan noše lo ḥayri ḥozəlle w d oṯən d mfarǧi aʕle
səmle ruḥe garwono
omər mə kəbʕət abro omər ašər faqiro no kobaʕno ʕowadno aʕmux hama bu laḥmayḏi
omər hama taw ʕwad aʕmi
fayəš kəmnaqe kefe me bayn i arʕo
koḥofər ʕam u zlam sowo ḥofər nuqroṯe d zərʕi karmo eba
kosaymi šuro ḥeḏər i arʕo
fayəš ʕwədle aʕme ḥamšo što yawme
yawme d ʕruto u zlam məllele omər abri ono kazzino li ṣluṯo gəzzi mṣaleno
haw bolux nošo no noḥət li arʕo maḥru a nuqroṯe d similan w u šurano
omər zux lowelux mede fəkər
gqoyəm əzzeyo marke u zlam w hiye yotu mofəq u qalənayḏe w maḥət manṯo aʕle
gdoṯele səsyo komo ʕam aǧ ǧulayḏe w ʕam i rəmḥo ʕam u sayfo
w gnoḥət kit ʕayno d maye bayn i arʕo kšoləḥ aǧ ǧulanək d aʕle
kḥoyəf gmašəġ ruḥe kšoləḥ u galdawo me qarʕe d ruḥe
ba greʕuno šafər mine bi arʕo layt komačləṣ komabrəq xud ʕayni di šəmšo
koḥəzyole i barṯo du malko mu šaboko du quṣro komanbho koḥəzyo u greʕunano šubḥo l əšme d aloho layt šafər mawxa
growəx ʕal u səsyayḏe bəṯr me d lowəš aǧ ǧulayḏe w ksoyəm mazlo maṯyo bayn i arʕo gmaḥru u šuro w gmaḥru an nuqroṯo lə kṭore mede bi arʕo d ʕwədle hiye w u sowo eba hol d hawi čaġ du sowo d doʕər
marfele u səsyayḏe w azze lwəšle aǧ ǧule qṭiʕanək maḥatle u galdkawo b qarʕe w yatu boxe
ha əšmo aṯi u zlam ḥəlle ga i arʕo koḥariwo aš šurone ḥariwi an nuqroṯe ṣxiri
e yabo mə hawi omər qayəm aṯi maʕlele iḏe d moḥele
omər qay gmoḥətli aṯi ǧarde d ʕarab čiko bayn i arʕaṯe fayəš koməštaʕən ʕal as səsye
w ono mə qay m ayko kibi maklenanne i qyamto maqimalle
annaqla lo mətyaqalle u sowo m ayko omər ǧarde d ʕarab aṯyo maʕlele iḏe d moḥele
i barṯo du malko mu quṣro qrela ʕammo makli iḏux u zʕurano lo qərwətle
ḥəlle ga i masale yaqərto yo maklele iḏe
fayəš ʕudi naqla ḥreto hol yawme d ʕruto d bəṯra
disane bu ḥalawo azze li ṣluṯo u sowo w hiye qayəm maḥrawle u mede d səmme
daʕər d moḥele disane i barṯo du malko qrela
annaqla fayəš lə gmaǧre lo moḥele w lo komaǧre lo mofaqle ze
u malko di walaye kətle tloṯo bnoṯe maṭən l gworo
marfele dalolo bayn i walaye omər ramḥəl ḥuššabo yo ṭro a greʕune di walaye kulle nəfqi
w a bnoṯayḏi gluši w gnəfqi
kul ḥḏo mənne gṭəʕno ḥabušo u greʕuno d ḥəzyole maʕaǧbole i ḥḏo mənne gməḥyole ḥabušo
hawo ktowe u gawrayḏa d obinale yo
pa ayna d kətwayle pačke lwišole
ǧorǧ goge mhandazle ruḥe mʕadel ruḥe bas ʕayne paqpaqonkat wayne
karixi a tloṯo bnoṯani bayn a greʕune di walaye 
i rabṯo zbətla ḥabušo mḥela b ḥaṣe du abro du qaḍi
mhalaxxe əšmo d naʕəm mina du fəlgo mədla lu ḥabušayḏa mḥela b ḥaṣe du abro du mufti
fayišo i naʕəmto karixo karixo karixo mara d ḥəzyo u zʕurkawo lə ḥzela daʕiro
u malko omər qay lo mḥelax
əmmo lə ḥzeli u zlam d kəbʕalle
fayəš noše lo fayəš noše
əmmi tə nošo lo fayəš
u sowo omər alo kal kit ḥa kačal garwono bayn u karmo gabi
əmmi zoxu amṭewule
kqaymi əzzehən a greʕe du malko amṭən u garwonawo
omər yabo mə kəbʕutu mini ono mə i barṯo du malko ayko yo
amṭalle ʕawwəl me d maṭi ḥəṣlale u ḥabušo b ḥaṣe kačal yo
u malko ḥəlle omər i barṯayḏi alo b aloho mdaywno
u garwonano kəbʕatle əmmo hano yo
omər yabo zbaṭle hano marfewu hno huwwalla ḥabušo ḥreno
karixo fatilo barimo disane mḥela b ḥaṣe du garwonawo
omər balki hiya kəbʕole hawəllayo bas məllela omər ḥər b aloho žġayni mu qeno da gyoṯe lo kobenax ha haka grəḏ̣yat hawxa maqablat xa ktowe əmmo ono bu qeno da gyoṯe ʕam u garwonano gyətwono
omər e b lebax yo yatiwi
hanək azzehən u abro du qaḍi w du mufti gawiri kul ḥḏo a tre bnoṯe rabe w hiye mbele haṯe bu qeno da gyoṯe yatiwi
annaqla haka ʕaṣriye i emo amṭelala əšmo d fayəḥto du barġal am maye d komṣanṣlənne mu barġal kamṭalle kobola lo komaǧro mu babo d obola muklo xud an noše
w har hiya b lalyo kəmmole kəmmole ḥayra mbayan ruḥux kšaf ruḥux ono kəḏʕallux 
komalla ya ḥurma ṭray mini ono zlam nuxroyo no w lo kobaʕno nošo oḏaʕli
kəmmo lo kowe lazəm ḥozəllux e ḥwoṯi kogəḥki aʕli w hwaryoṯi kogəḥki aʕli
w babi komḥaramleli mu quṣro lo koʕəbrono
haka emi amṭelali gazguzo d laḥmo našifo məḥləf me d obəlle lak kalbe kamṭəlliyo eli əšmo d fayəḥto du barġal
bšolo xd an noše ze lo komaǧri amṭəlli
ʕasriye səmla lo səmla mara d qədro maqanʕole m bayn ruḥe 
omər koṭolabno m aloho d ramḥəl nofəl ǧarde d ʕarab bu ṭarš di walaye tolən u ṭars kule məblile
hiye u zʕuro koṭoləb m aloho w ḥozina bəṯr man ne ag gawre ṭowe gmibayni i naqlayo
deri yawmo lawi i saʕaye ʕaṣro nafəl hawar ʕal i walaye
əmmi aṯən aʕ ʕarab mḥalle ʕal u ṭarš lo ṭralle qarno lo ṭralle
nafiqi i walaye bəṯrayye ba ʕarab ne kulle ʕal səsye rut
faliti bəṯrayye səmme lo səmme mara d qədri maxalṣi mede mənne qṭəlle zəd me tremo zlamat me di walaye ze lo qadiri saymi mede
w har kəmmi an noše kəmmi ṭro aḥ ḥaṯnawoṯe du malko əzzehən maxalṣi u talan di walaye
aṯyo məllale əmmo əmmo ya zlam qəm hat ste izux aʕmayye e omər lo latli lo səsyo w latli lo mede ʕal mə w latli lo sayfo lo xanǧar lo tə mede latli
əmmo kətlux qəm omər qəm mdaballan baġlo mede hawxa
amṭelale baġlo rawəx aʕle mə maqləb foṯe laf ṭize va w mhalaxle
an naʕime fayiši kogəḥki aʕle moḥəlle hol d nafəq bəṯr i walaye
naḥət maqəṯle qalən maḥatle aʕle manṯo aṯile səsyo ḥeworo ʕam ǧule ḥewore
rawəx ʕal u səsyo ḥəṣle w qləʕle tlele
b ḥamšo daqqat čik bi qamayte du talan
w čik bayn aʕ ʕarabanək d aṯən
aloho obe li emo du zlamawo d l aṯi
qṭile mənne d lo ḥəšwo w maṭi lu šexaṯṯe maʕlele u sayfo hawo maʕlele iḏe omər omər čəkno b baxt d alo w diḏux ono lanno lu qaṭlo lo qəṭlətli
mə kəbʕət u mede d əbʕət ono bu amrayḏux no
omər kobaʕno kul šato oṯət amṭət i hno i ḥaṣlo lu malko di walaye
w qayəm moraxle u sayfo qṭəʕle falqo me aḏne ʕam i guharayḏe marwode kətwa b aḏne du šex šləḥle falqo d aḏno ʕam u marwodo me aḏne maḥatle b kise w madʕarle u talan hol d maṭi laf i walaye
qləʕle mhalaxle l ruḥe w hiye daʕər xud d ʕabər li walaye disa rawəx ʕal u baġəlkawo diḏe
an noše koḥozən u talan daʕər l ruḥe lo kəḏʕi man madʕalle
u zlamayḏan aṯi har i ḥurmayḏe kəmmole qay lo kəmbaynət ruḥux hat hət innu d amṭelux u talan
komər gmibayno yawmo mede
azze kmo yarḥe ḥrene omər koṭolabno m alo d babax qoyəṯ ebe ele kewo d lowele darmono žġayni mu ḥalwo du aryo w bu galdo du aryo w gorašle aryo
kəmmi ma tfaqat d aloho deri yawmo u malko kayule
har koṯən aḥ ḥakime w kəzzehən nošo lo koqodər d obele mede darmono d qoyəm d noyaḥle bu darmono 
aṯi aṯi ḥa ḥakīmo darweš aṯi ḥzele u malko omər ya u malkayḏi d omannux hat tə mede lo komanfaʕlux illa ḥalwo d aryo b galdo d aryo w gorašle aryo
annaqla omər aydarbo hano gdəhne
bu diwan aw wazire əmmi aḥ ḥaṯnawoṯayḏux lazəm əzzehən amṭəlle ma kit afraḍ mənne
qrele lu abro du qaḍi du mufti omər a trani ne
hawo u ḥreno lo koṯe b ker d mede hano ṭro əzzeyo ṭro əzzehən a trani
qayəm mšadarle bəṯrayye
ba hani lo kəḏʕi ruxi ʕal as səsye ze xd an noše
qayəm u abro du qaḍi w du mufti mballe xurčke d kallawat kul ḥa rawixi ʕal as səsyaṯṯe w mhalaxxe
aṯyo i aṯto du garwonayḏan d əmmina aṯyo məllale əmmo azzehən d amṭən u ḥalwo lo kəzzux hat stene
omər gəzzi ono ste gəzzino
qayəm hiye ste amṭelele ḥmoro annaqla rawəx aʕle w mhalaxle bu darbo
mhalaxle mhalaxle hol bəṯr me fəlge d yawmo ḥzele zlam sowo kale yatiwo b darbo kale daqne yarəxto
drele šlomo aʕle w naḥət matrele foṯe ḥləqle daqne w hulele ḥuṭo mḥaṭo w omər ʕammo kəbʕət mede
omər abri aloho howe aʕmux omər bale uʕdo d omannux mede
fayət uʕdo tre aḥrab ma ḥmore ḥaša diḏux lo dralle lo šlomo aʕli w lo mede mhalaxxe marke hani ma ktowən
omər ašər ʕammo hani u abro du qaḍi w du mufti di walaye ne
omər mə kəzzehən mən yo u ṭalabaṯṯe
omər kəbʕi ḥalwo d aryo b galde d aryo gorašle aryo
omər hani hani gəzzehən amṭən u medano
omər hənnək lawxa azole ne
w hat omər l mən azolo hət omər ašər ono ste lawxa
omər abri ono gdomannux ayko yo
omər gəzzux marke bəṯre tloṯo diyarat mani gqəlbət laš šalwone kit ʕayno d maye
yawme d ʕruto me ṣafro koṯən a arye du qa ṭurano koṯən košotən mi ʕaynayo
omər towe bəṯr me fəlge d yawmo gdəṯyo emo d aryo raġla qəṣto yo komhalxo komʕaržo me raġla gdəṯyo d šətyo w gyətwo gmaġlo gməždo raġla ʕəl mi šeno hawxa ghayzola w mu kewayḏa kfayšo saʕaye hawxa daməxto ʕal gawa
hat omər kḥəfrətlux gubo laltaḥ mi šeno 
kit šeno rabṯo ʕam gabe di ʕayno ʕal i šenayo koməždo ruḥa 
gyətwət bu gubawo w gsaymətlux i rəmḥo tuyo b iḏux
i naqla d məždo raġla ʕal i šeno gmoḥətla bi rəmḥo gbayṭətla raġla gnoḥət u ʕadab mina
ele lo ṭorət zəbṭolux w lo ṭorət ḥəzyolux w lo ṭorət nəqḥo reḥux
gəmkasət i gurto d ktowət eba bu qaršo baṭ ṭarfe lə kṭorət d əḏʕo ayko hət
gud ḥəzyolux bu kewawo gdəxlolux w bəṯr me d noyaḥla gkəlyo w gdəmmolux nfaq haka isan hət ǧan hət e nfaq baxt diḏi elux
tloṯo kore gdəmmo u mede d əbʕət ono gsaymono
i naqla da tloṯo kore d məlla gnəfqət kṭəlbət u medano mina hiya gdəmdabrolux omər ġalabe kayiso
qoyəm u zlamayḏan mhaləx azzeyo annaqla hiye rawəx ʕal səsyo ṭowo xd i ʕadayḏe ḥzele ga a tre a tre u abro du qaḍi w du mufti kalne yatiwe b mʕarṯo hawxa yatiwe kal košotən w kəxli w mkayfe ne azze fayət aʕlayye l aḏiʕile
fayət aʕlayye azzeyo hol d məllele u zlam sowo maṭi li dukṯo d məllele ḥfəllele gurto w mʕadele ṭarfe səmle kul mede w fayəš hol d hawi yawme d ʕruto tlele ruḥe bi gurtayo
fayəš koṯən a arye kšotən mam mayani kəzzehən hol hawi bətr me fəlge d yawmo
naqla ḥzele ḥḏo emo d aryo kaṯyo komʕaržo me raġla w kaṯyo əšmo əšmo maṭyo li ʕayno štela hol d sawiʕo
w aṯyo ʕal i šeno d məllele u sowo aʕla maġela
frəsla raġla qoyəm hiye gorəš i rəmḥayḏe w moḥela b raġla gboyəṭ raġla
w annaqla qayimo koqərṭo ak kefe kosaymalle ʕuro b ʕarša
w kokərxo bu gabano w pano u ʕadabano konoḥət me raġla hol d azze saʕaye ṯniḥo nayiḥo fayəš kodayšo aʕla haw kokaywo
qrela əmmo haka isan hət aw ǧan hət nfaq baxt diḏi elux
deri naqla qrela lo madʕarle
da tloṯo kore qrela əmmo baxt diḏi elux u mede d ṭəlbət bi arʕaṯe ono ksaymallux u məradayḏux
qoyəm nafəq omər ašər ono no əmmo amalli mə kəbʕət
omər kobaʕno ḥalwo me diḏax b galdo d zʕuro me diḏax w an naʕimayḏax oṯən mamṭəlle aʕmi li walaye
əmmo xwazi arbʕi yawme ḥrene hawxa fayšowayno bu ḥalano u medano lo ṭəlbətwayle mini
omər ono lu medano aṯino əmmo huli soz haw kibi
kale abro me diḏi mbale maqlebe ʕal šawʕo ṭurone
gud i naqla d nəḥrətle šəmʕono qole gud howət taḥt i arʕo ktuyono ʕəl me rišux
ama lo ṭorət šəmʕono qole nḥare w amti u galdayḏe gməlyalluxyo ḥalwo
mobəl u qurṭayṣawo du aryo gmobele w gmarḥaqle bəṯre šawʕo ṭurone w gnoḥarle kšoləḥ u galdayḏe gdamṭele
d oṯe gməlyoleyo ḥalwo d obole tre qurṭayṣe ḥrene me diḏa ṭəʕnile w ḥa ḥreno gorašše
w gmole gawdo ḥreno mu ʕadabawo d naḥət me raġla w gdamṭele aʕme gdoṯe
d oṯe moṭe la tre zlamayḏe ga kalne yatiwe bu barrah
koḥayri hanək ha hano u zlamano kamṭele kit aʕme qurṭayṣe d arye
mə kit aʕmux komər ašər kit aʕmi ḥalwo d aryo
m ayko yo omər ko lu zebono kəbʕutu
əmmi baʕ aḥna ʕal awxa kokərxina məqqa kəbʕət hama kəbʕina kul ḥa fəlge d gawdano
omər ono kallawat lo kobaʕno kallawat kətli škur mine d aloho sawiʕo no
e mə kəbʕət omər kətli i ʕisaqṯaṯe diḏi gəmšaḥanna w gdaqna b ṭize da trayxu
gəmdaġenanxu haka maqbalxu xwa haṯe yo lo kobaʕno kallawat
ḥərre b ḥḏoḏe m ayko hət omər zlam nuxroyo no 
ḥərre b ḥḏoḏe komšawri ḥḏoḏe kəmmi u zlamano lo kəḏʕinale w lo hiye koḏaʕlan mə ktowe əmmi yabo maqbelan
qoyəm mšaḥən i ʕisaqṯayḏe gəmdaġe a tre kul ḥa ʕal fardo me ṭize w gdoballe mu ʕadabawo d aʕme gdomər hano yo
hani kṭəʕni ruḥayye w yalla gəzzehən meqəm mine d moṭən li walaye
w gdoṯe hiye b lalyo gʕobər lu qeno da gyoṯe ʕam a aryayḏe ʕam kul mede me diḏe lə kṭore nošo ḥoze
w gdoṯən hani u abro du qaḍi w du mufti gəmšadri d əmmi amṭelan u ḥalwo da arye
gəmšadrile lu malko ba u malko kšote w qole bi arʕo bi šmayo kole 
u kewayḏe zayəd zəd kobəlle ʕadab
annaqla aṯyo i kačke məllela omər zax li aṯto omər zax mbal annaqla u ḥalwano hawe l babax
əmmo əmmo pa annaqla komaǧrono məṭyono l babi
lo kal koməhne qarqar diḏe kowe
omər ġamo layt zax mṭayele
azzayo mbela čaqane d ḥalwo mawo mu ṭowo mbela əmmo yabo de ko štay paške
omər zax lo ḥəzyat foṯi lo ḥayrat b foṯi
gud huyatwa ṭawto kalənne aṭ ṭowe l amṭalle maməṯṯalli hat kəbʕat amṭatli ḥalwo ḥalwo d ʕeze be ma d mən amṭelaxliyo
əmmo yabo čikono b baxt d alo w diḏux štaylux paške mine hama hama ḥšaw hano ste hno
qayəm mu kewayḏe hiye ste omər hama kšoteno
mədle li čaqanayo m iḏe di barṯo w šətyole
šətyole marke w qayəm yatu bu taxtayḏe sib w saġ laybe tə mede lo kewo w lo mede
omər barṯi m ayko mṭelax u ḥalwano əmmo u ḥaṯnayḏux amṭele omər u ḥaṯnayḏi u garwonawo
əmmo yabo ono kəmmallux latyo garwono w hat kəmmət lo garwono yo
an noše annaqla aw wazire əmmi ašər latyo mu ḥalwano hano mu qamoyo u qamoyo yo d nayəḥlux ebe
omər ba annaqla hiye mšawəš u malko omər kowe balki kayuli b ebe ʕawwəl w bəṯr nayəḥli annaqla
haṯe m ayko u garwonano m ayko gdamṭe ḥalwo
qayimi aṯən annaqla u abro du qaḍi w du mufti əmmi u ḥalwo aḥna amṭelan w aḥna səmlan hno
qoyəm u ḥaṯnayḏe u gawro di barṯo i naʕəmto azze lwəšle aǧ ǧulayḏe šləḥle u galdawo me ruḥe w azze yatu bu diwan du malko
nošo lo koḏaʕle yatu ʕašriye koməǧġoli aydarbo amṭalxu aydarbo u ḥalwawo ḥaṣilutu aʕle
annaqla u abro du qaḍi du mufti kəmmi xulo b mede xayifo amṭelan mayiṯina w i ruḥayḏan nafiqo hul d qadirina ḥəṣlina aʕle
qoyəm u zlamayḏan omər hatu amṭalxu u ḥalwo əmmi eh
omər ya u malkayḏi d obətli dasṭər məǧġənno omər məǧġal abri m ayko hət omər zlam nuxroyo no
hani i naqla d ḥzalle aḏiʕile baǧ ǧule qamoye wa di naqla d hulelalle u ḥalwo
koḥayri b ḥḏoḏe kəbʕi nəfqi u malko omər tawu
omər ya u malkayḏi hani a trani ono hulilalle u ḥalwo
u ḥalwo d hulilalleyo latyo ḥalwo ʕadab wa aydarbo ʕadab wa lo kowe
qayəm naḥət lu qeno da gyoṯe amṭele aq qurṭayṣe da arye aʕme w amṭele u gawdo du ḥalwo kamilo w amṭele u gawdo du ʕadab d hulelalle lu abro du qaḍi w du mufti mine
omər mano hulilalle w ono maštelilux mano hano ḥalwo du aryo yo u šrolo
omər annaqla aydarbo mə kətlux ʕəlame appe
omər omər galewu ʕal ṭizayye ḥzawu ad daġat d ʕal ṭizayye
har əmmi hano ma hno yo zlam nošo lo koḏəʕ m ayko yo u aṣlayḏe u faṣlayḏe
u malko omər zbatne šlaḥu aǧ ǧulaṯṯe
šləḥḥe aǧ ǧulaṯṯe ga kul ḥa kawyo xud ṭawʕo ʕal ṭize
omər ḥaleqənne larwal ak kalbani hat
qayəm šləḥle aǧ ǧulayḏe naʕam hm hnele qm u malko
omər ono u ḥaṯnayḏux no ono u gawro di barṯayḏux i naʕəmto no w ono d madʕarli u talan di walaye
w kaleyo aḏne du šexaṯṯe w kale u marwodo b aḏne
w i šato kokəmlo gdoṯe gdamṭelux i ḥaṣlo
i naqlayo žnukane maḥatle i daʕwo di barṯo i naʕəmto me ḥaṯo w fṣiḥi howat saġ
kit zlam kətwa b kafšənne qriṯo əšma kafšənne
kətwa gabe zʕuro u abro di ḥoṯayḏe yatumo fayəšwa mrabewayle hiye garwono wa b qarʕe
yawmo u zʕuro w u ḥolo azzehən li rəḥyo
azzehən mballe arvan d sʕore daqana ṭəḥnənne bi rəḥyo ṭḥinənne w daʕiri bu darbo u ḥolo mʕaraṭle
u garwono omər o lquli kəmʕarṭət lə kḥəšwət u ḥəšwayḏi omər yatumo e annaqla hawa azza me qumi e mə ksamno omər lo kowe i arʕo məṭyo li šmayo moṭina li qriṯo gəmbahdannux
yabo mə kəbʕət u mede d əbʕət ono bu amrayḏux no omər lo kowe gud lo saymət b diḏi u mede d obaʕno ono me d maṭina li qriṯo gdomanno bi qriṯo ḥoli mʕaraṭle
omər yabo u mede d əbʕət ono lo komadʕanno u xabrayḏux
mhalaxxe əšmo ḥzalle kaṯi zuṭoye maf lugab va
omər hani mən ne u zʕuro məlle lu ḥolo omər lo kəḏʕət omər l alo lo koḏaʕno mən ne hani omər alo hani kokərxi ʕal ayna d səmle ṭəre
omər annaqla mə gsamno omər hama ʕbar bu naqwano du šuro harke w me d aṯən d omanno layt nošo
ʕabər zayəʕ u zlamayḏan ʕabər bu naqwo dukṯe d taʕlo ʕabər lawġul
maṭən az zuṭoye l gabe omər toxu kit ḥaywan ʕabər larke maʕberu ak kalbe bəṯre ṭro məfqile ḥaywan rabo yo ġalabe
əmmi mən yo omər lo koḏaʕno mən yo amma ḥzeli ʕabər lu naqwano ḥzelalxu zayəʕ ʕabər lu naqwano
marfalle ak kalbe naʕime ʕabiri
annaqla i msalle d koqoləʕ eba i ḥmarto b iḏe yo u zlam
komoṭən ak kalbe gabe komoḥalle bi msalle b nḥirayye
konəfqi admo konofəq me nḥirayye
kəmmi hano heš lə ḥzelan aḥna ḥaywan rabo yo ġalabe
səmme lo səmme tloṯo arbʕo kore maʕbarre ak kalbe lo qadiri saymi mede
omər marfewu dexono bəṯre u dexono gmaʕəqla aʕle
amṭalle qaršo ma dkoṯanək me ḥeḏor kefe ma hnanək maqəṯṯe u qaršo u qaršo u qaršo komofəq dexono ġalabe
u zlamayḏan lawġul fayəš u dexono ʕabər riše waxta d məḥnəq
qayəm b naqla ḥḏo nafəq omər aʕʕaw mʕaraṭli ma mə hawi b briṯo bavo
qayimi az zuṭoye gaḥiki əmmi hawxa səmlux omər e daqana d u mede d omanno d soyəm b diḏi
azzehən an nošayḏan aṯən hiye w u ḥolo lu bayto
omər yabo u mede d əmmət ono lə gmadʕanno u xabrayḏux omər ṭowo
annaqla bu bayto i aṯto du ḥolo hiye u garwono koḏəʕ kit ḥa koṯe kətla ḥawro u rišo di qriṯo əšme kayalo
kobəʕ hiye d samle mede daqana d u ḥolo lo məhnele ġalabe
annaqla u lalyawo amar damixi
deri yawmo məllele omər gdoṯeno adyawma aʕmux lu dworo
omər abro naʕimo hət u quro yo omər lo gdoṯeno omər lebux yo tux
qayəm ṣafro lwəšše aǧ ǧulaṯṯe w mballe aq qanyonaṯṯe w azzehən d əzzehən lu dworo
nafiqi bəṯr i qriṯo məlle lu ḥolo omər alo ḥolo koqorašli gdoʕanno omər yabo lo məllilux dʕar l oṯət me ʕawwəl omər kazzino
annaqla hiye nafəq w daʕər da d lo ḥəzyole i aṯto du ḥolo d əḏʕo bu bayto yo
aṯi čik bu qeno da gyoṯe
yatu bu qeno da gyoṯe lə ḥzela hiya
ha hawi i saʕaye təšʕo aṯi kayalo u ḥawrayḏa aṯi gaba
aṯi yatu səmlale muklo əmmo qay kofayšət bu bayto omər pa mə samno emi sawto yo w kətli ann arʕoṯayḏi kobaʕʕe dworo w əzzino lu dworo layt nošo amṭeli muklo
əmmo ḥaru baytux hama izux lu dworo ono gdamṭallux ʕrayto
omər walla gud amṭatli ʕrayto ramḥəl gəzzino li arʕo du darbo d aġrite gdowanno tamo
məhnalle aṯən l ḥḏoḏe deri yawmo d əzze hiye lu dworo w hiye d məblole ʕrayto
u garwonayḏan košoməʕ kul mede
ah laf ʕaṣriye d oḏəʕ u ḥolo oṯe mu dworo i aṯto du ḥolo lawġul nafəq azze li qamayto du ḥolo bəṯr i qriṯo ṭʕənle u niro w i ale me ḥlofe w amṭele w aṯi
i aṯto du ḥolo i naqla d ḥzalla aṯən hiye ḥšula aʕme wa u yawmawo
annaqla komaḥtalle ʕaṣriye laḥmo w tumo kəxli
xəlle maḥšamme u lalyawo maḥatte rišayye damixi
ṣafro qayəm disane məllele lu ḥolo omər gdoṯeno gəzzan lu dworo
omər yabo aṯməl məllilux lo oṯət quro yo laybux omər lo aydawma gdoṯeno omər lebux yo laybe madʕər u xabrayḏe d omalle lo
azzehən omər ḥolo l ayna arʕo gəzzux omər gəzzan lu darbo dag guharat omər lo gəzzan li arʕayḏan du darbo d aġrite
omər lo kətlan tre arʕote tamo i ḥḏo lugab mi arʕo d kayalo ḥḏo laf harketər omər e i qamayto
omər yabo an noše koduri aḥ ḥaroye w bəṯr koṯən laf qəddam
omər lo aḥna gdurina bi qamayto omər lebux yo
azzehən maḥatte bi arʕo w koduri komʕawən u ḥolo kəzze w oṯe baq qanyone komər adyawma gdoṯelan ʕrayto basəmto
e komalle u ḥolo komər ḥaru bayto heš ono baḥ ḥayayḏi ʕrayto l aṯili gamṭeno dawqo d laḥmo našifo aʕmi w əšmo d tumo w fəlge d yawmo koxannanne ema gdoṯelan ʕrayto
omər lo mtanət lo ḥarulux hat
hah hawi fəlge d yawmo naqla ḥzalle ḥḏo kaṯyo kamṭela sefoqo d rezo w aʕle qazo kosimola mqalyola w maḥtola aʕle w aṯyo
qrelela me ruḥqo omər i aṯto d ḥoli tax kalan harke
ḥəlla hawxa annaqla laybe šəpʕo aʕlayye ayko šəpʕo
aṯyo ha əmmo harke kodurutu omər e alo harke qay lo kəḏʕat qay lo məllilax harke gdurina adyawma aḥna
əmmo l aḏiʕono u darbo ṭowo xəd məhnono m aʕlayxu
i qazaṯe adyawma ʕabiro lawġul mḥeli u qayso aʕla qayiṯo b raġla twiro raġla nḥiroli əmmono məḥləf me d fayšo l ʕaṣriye səmlilalxu uʕdo
maḥatte kəxli u ḥolayḏe komər komər alo kul yawmo d turo wa raġle d qazo mede gmaʕriwayna aʕla
yatiwi d əxli ḥəlla ḥzela u ḥawrayḏa kale lugab kal kodowər
kəmmalle hama qrawu lani laḥ ḥawronaṯxu d kətne qariwe alxu ṭro oṯən maʕrən aʕmayxu
ḥəlle u zlam məllele lu zʕuro lu garwono omər qraylan kale u rišo di qriṯayḏan kayalo kale kodowər zux qrayle omər e gqorene
azzeyo koqore waa kayalo annaqla wa komaʕle qole ġalabe i naqla d komər kayalo əšmo əšmo komalla
hawo košoməʕ wa lə kšoməʕ mede ḥreno
daʕər omər alo komər w komər lo koṯeno tawu xulu
annaqla hiya kəḏʕo lo šaməʕ w lo mašəkle
maʕralle xəlle u muklaṯṯe w mbela u sefoqayḏa w azzayo
azzayo marke u zʕuro məlle lu ḥolo omər alo ḥolo kal kozbəṭlali ḥəmto baʕ omər zux yabo zux lu bayto fayəš kozoyəʕ aʕle
azzeyo xayifo bari mina čik bu qeno da gyoṯe yatu b dukṯe
lawyo i saʕaye arbʕo xayifo kayalo mayəṯ mu kafno noše lo mbele lo muklo w lo mede
daʕər aṯi omər ḥaru baytax adyawma mə səmlax ebi
əmmo alo ḥoru bayte du garwonawo lo aloho səmle zizono w čəkle baynoṯan aydarbo gxəlṣina mine hano
azze čik bi qamayto qreleli mə gsaymono
omər ramḥəl gəzzino lag guharat gdowanno tamo
w u tawrayḏi kəḏʕat u tawrayḏi ḥeworo w komo yo ʕawwəl me d əṯyat ḥəzyat layt žġayni mu tawrayḏi peva ḥeworo w komo gḥəzyatle gdəḏʕatle əmmo e
qayəm u garwonayḏan košoməʕ laf ʕaṣriye azze li qamayto du ḥolo disane amṭele u ḥolo ḥəšwo di ḥurma ʕam u ḥolo wa heš bu dworo lo kəḏʕo mə hawi
yatiwi u lalyawo ze maḥšamme damixi ṣafro qayəm məlle lu ḥolo omər əzzano d oṯeno aʕmux lu dworo
e yabo aṯməl fəlge d yawmo daʕirət əmmət laybi
omər lo gdoṯeno adyawma hul ʕaṣriye azzehən omər l ayko gəzzano omər gəzzano ramḥəl matimina adyawma ze xəd dukṯe d aṯməl matiminal i arʕo d aṯməl
omər lo gəzzan lag guharat kətle arʕoṯe ġalabe u ḥolo
omər lebux yo ayko va d əbʕət gəzzano
azzehən maṭən li arʕo maḥatte aq qanyonaṯṯe zbiṭənne maṣrənne dwərre
əšmo omər alo ḥolo ono komanno u tawrayḏan koqorašle
aydarbo koqorašle ḥaru bayto
omər walla mṭeli aʕmi ono šuqo ḥur ḥur aydarbo komarʕəl glafno ʕal gawe du tawro annaqla laybe məllele omər u mede d əbʕət səm
amṭele u ṯawbo di šuqo ləfle ʕal gawe du tawro u tawro hawi komo w ḥeworo komibayən me ruḥqo
hawi laf fəlge d yawmo naqla ḥzele i aṯto du ḥolo kaṯyo
disane kamṭela sefoqo d rezo u qazo aʕla w kaṯyo
aṯyo ḥəlla me ruḥqo ḥzela u tawro aṯyo hul gabayye
ḥəlla ga kale disane hiye
yatiwi disane əmmo alo adyawma ze twəlli raġle d ḥḏo ḥreto w nḥiroli amṭoli o u zlam omər ġamo layt hama kul yawmo qṭal ḥḏo amṭilanyo d əxlinala xulo mə gsaymina appe
yatiwi əmmo de qrawu lan nošani d ḥeḏorayxu ṭro oṯən d əxli aʕmayxu ma mə ktowe ġalabe yo u muklaṯxu
omər zux zux abro zux omər qrayle l kayalo kale lugab zux amṭi ṭro oṯe zux gabe qrayle amar tux maʕri aʕman
azzeyo u zʕuro maḥatwayle gawze bi barikayḏe azzeyo bu darbo kəmḥaləq kul əšmo kəmḥaləq gawzo
maṭi l kayalo omər ḥur kayalo ḥoli komallux komər a šteʕənyano d koməštaʕət d kəzzux lu bayto gabayye hano kule koḏaʕne
naqqa ḥreto gud oṯət gud oṯət lu bayto i ruḥayḏux gšoqela kali komannux ono hulilux xabro w hat lebux yo w daʕər
daʕər omər məlle lu ḥolo walla ḥolo komər gud l oṯe ḥolux qoreli lo koṯeno malfono zu einem zuhoerer der unruhig wird de klay lo zu sl de amar
məllele omər ḥolo zux hat qrayle qayəm omər yabo kazzino
qayəm u zlam azzeyo bu darbo koḥoze gawze kul d koḥoze gawzo kokoyəf aʕle komobele komaḥatle b kise
kayalo koḥoyər mu gabawo kaṯi u zlam kul əšmo kokoyəf komobəl kefo m ayko koḏəʕ kit gawze bi arʕo
mlele ʕebe gawze kayalo koḥošu mlele ʕebe kefe
qayəm kayalo sučlu yo ʕarəq ʕarəq w hiye falət bəṯre koqorele
azze raḥəq ġalabe daʕər məllela li žənəke omər daywono yo hano azzi laf ele d qorene ʕarəq annaqla mən samne əmmo lebayxu yo
yatiwi ʕal i ʕrayto xilalle mbele u sefoqayḏa w azzayo
bəṯr b ruʕe d saʕaye omər ḥolo kazzi lu bayto omər zux yabo zux zux zux hawo foyəš kozoyəʕ aʕle
qayəm azze xayfio b darbo ḥreno bi qamayto di aṯto du ḥolo w azze čik b dukṯe bu qeno da gyoṯe
laf ʕaṣriye xayifo aṯi kayalo e omər mə səmlax ebi adyawma
əmmo mə səmli ebux mšadalli a tre qrallalux
omər ema qrallalli aṯi u garwono komalli ḥoli koḏəʕ koṯət lu bayto l gaban dlo mini
w ḥoli gud oṯət naqla ḥreto i ruḥayḏux gšoqela w ono kobaʕno mbahdanno ruḥi bi qriṯo
w bəṯr aṯi u zlam aṯi mlele ʕebe kefe hǧəmle aʕli qayəmno mahzamli
əmmo aydarbo gsaymina amallan mede saymina mede xəlṣina mu garwonano hano hawi zizono čik baynoṯan lə gṭore yətwina fəlge d saʕaye ʕam ḥḏoḏe
omər alo gdomannax kit zyara səmlax sefoqo d barġal mlay aʕle baṣro w zax mbale li zyara d bəṯr i qriṯo w qrayla w ṭlab mina d maxlaṣlan mu garwonano əmmo walla ġalabe ṭowo yo u garwono košoməʕ qolayye
qayimo xayifo azza mṭela baṣro w səmla barġal u barġal b ḥamšo daqayəq kowe w səmla sefoqo ṭowo w mlela aʕle baṣro
u garwono nafəq azzeyo bari mina čik čik bu hayklo di zyara
azzayo kəmmo ya zyara čikono b baxt d alo w diḏax hat maxalṣatlan mu garwonano
hiye me bəṯr ak kefe komər mmm
kəmmo ha ha škur mine d aloho šamiʕo qoli ya čikono b baxt d alo w diḏax maxalṣatlan hat mu garwonano
komalla maḥat u sefoqo tamo w izax
kəmmo mə ksaymono omər zax komalla b qolo hawxa ḥlimo daqana d l əḏʕo man yo
izax nḥaru arwono w sumle qaliyo w maḥetle bad dane w lo ṭorutu nošo doyəq mine žġayni mu garwono peva
me d xile i qaliyo tayimo ksome
əmmo daxil d alo w diḏax čikono b baxt d alo w diḏax
haṯe gud huyo ono gdamṭono arwono ḥreno nəḥralle elax
w azza daʕiro mu sefoqayḏa w yatu ʕal u muklawo xile w azzeyo ʕaṣriye li qamayte du ḥolo aṯən hiye w u ḥolo tavda
ʕaṣriye yatiwi kəmmole lu ḥolo kəmmo walla ono koḥəzyono u zʕurano hawxa latyo xud gušme latyo qawyo ġalabe
koḥozət hawxa hno yo baḏilo yo hat lo kəmmət yaʕni kobaʕle mede d qowe u zʕurano
omər ya ḥurma mə gsayminale u mede d kəxlina kobinale
əmmo l alo ḥṭiṯo yo yatumo yo gaban w ono adyawma məftakalli mede omər mən yo
əmmo kətlan arwono gnəḥrinale sayminale qaliyo w məklinale lu zʕurano balki qowe əšmo w gušme miʕadəl yatumo yo ḥṭiṯo yo
omər hama lebax yo annaqla u ḥolo koroḥamle
qayimo xayifo azzayo qrela l ḥa aṯi nḥəlle u arwono w səmla qaliyo
edi haw konofəq ʕam u ḥolo lu dworo kəmmole harke itaw
koyotu komalla taḥolo kafino no kooble lape d qaliyo mayo
ha hawi fəlge du baṣro azzeyo fəlge komalla taḥolo fayəš haw koḥozeno ṭowo
hiya b leba kəmmo ya rab škur minux xəlṣina mine annaqla
kəmmo qay abri hawi qušmux qawi w hawi foṯux saməq w hawət ġalabe ṭowo xul u baṣrano ġalabe ṭowo yo elux
komər alo taḥolo ono koḥozeno ənno haw koḥozeno xd an noše ʕayni lanne ṭowe
hiya b leba kəmmo kəmmo hawyo i masale tayimo
laf tyomo du baṣro fayəš əšmo mine lo fayəš omər walla taḥolo samino
kowe lo kowe ḥakime ze škur mine d alo ba qrəyawoṯanək layt sami u zʕuro w yatu yatu qm u tarʕo
annaqla kəzze w oṯe kayalo xəd kobəʕ
zbəṭle u zʕuro qayso w yatu qm u tarʕo
aṯi kayalo ʕabər grəšlele qayso bayne ḥaṣe
omər wiri wiri omər ḥaru baytux qṭiluxli
omər ha kayalo lo zəbṭət aʕli lo lə kḥozeno ono ḥšulilux kalbo ʕabər
ʕabər yatu yatu qm i nuro i aṯto du ḥolo du zʕuro məllale əmmo mə kəbʕət omər walla kafino no əmmo ksaymallux ṣfero
amṭela məšḥo w maḥatla ʕal i nuro kayalo ze mžədle ruḥe qm i nuro basəmle ṭawəʕ
azza d amṭo ab beʕe me lawġul turalle u məšḥawo koroṯəḥ
qayəm aṯi u zʕuro u garwono zbəṭle u məšḥo w kfəxle b feme du kayalo w hiye damixo
lule w lo šqile našəf b dukṯe w azze yatu b dukṯe zbəṭle u qaysayḏe
nafiqo i žənəke koḥayro kayalo mžido qayso našifo
kayalo kayalo koqore me tamo bərawo kayalo
kəmmo ḥaru baytux lo hnətlan
komər hat lo hat kəmmat mayəṯ kəmmole aydarbo maməṯlux
koqore bərawo kayalo
kəmmo yabo lo qorət lo məhnət an noše glətmi aʕlan gdəmmi mən yo aydarbo aṯi larke w mayəṯ mən hawi
maxlaṣlan mine annaqla mayəṯ koḥayro mayəṯ
ḥnəqle w maḥatle u məšḥo raṯuḥawo b qḏole
omər ʕaṣriye lo ḥarulax ḥete lawġul ʕaṣriye ono gəmdabanne
hawi ʕaṣriye b lalyo ṭʕəlle ʕal ḥaṣe w azzeyo
saləq ʕal ag gorone azze ʕal i goro d kayalo
annaqla bag gorone kosaymi kowe
qrele mi kowo li emo omər yade yade əmmo yade qurət emux mə kəbʕət
omər yade harke va gnoḥatno laybi noḥatno bad darġe w bi stune
əmmo ḥaru baytux gqəṭlət ruḥux aydarbo gnəḥtət harke va
omər harke va taxar me darbi
mədle zbəṭle qarʕe d kayalo w mtawtaḥle bi kowayo hul laltaḥ naḥət ṭarm našifo
i emo azza riše kəmmo way ḥaru baytux lo məllilux lo mamiṯət ruḥux marke va mayiṯət w azzux twəllux qḏole d ruḥux
mayəṯ mayəṯ kayalo daʕər u zʕuro li aṯto du ḥolo məllela omər ḥur kayalo mḥalqle ruḥe mi kowo w mayəṯ gab i emo nošo lo koḏəʕ w ṭraya i masale bayn eli w elax
w hawxa maxlaṣle u ḥolo me kayalo
w hun žmira hatu basime zuhoerer tə saġtər
d əmminanxu i masale d malko ḥoyewa bi walaye du fil
w i walaye du filaṯe b ṭuro daʕ ʕabode yo kəmmila ṭur ʕabdin
hiye ʕal u ḥad ʕal u txub du ʕaǧam yo me turkiya yo
uʕdo i walayaṯe walaye əmmiwayle u fil
ḥoyewa eba malko abgar malko əmmiwayle
uʕdo dukṯe di walaye ġayərto yo
kit qriṯo d ṭaye ʕam gabe di dukṯo ʕatəqto w i dukṯo di walaye noḥətto yo m ʕal i arʕo
koṯe talgo kul šato bu saṯwo dukṯe di walaye i ʕatəqto u talgo lə gzobəṭ
lo kəḏʕi mən yo qay lə gzobəṭ u talgo kəmmi i walaye ġayiro w talgo lə gzobəṭ aʕla
hiya ʕar riše d šalwo yo
šalwo ʕamuqo ġalabe
kiba šeno
u šalwo me lalʕal hul laltaḥ latyo nḥoto xd u šuro yo kule ʕumqo ḥa yo
i šenaṯe kəmmila i šeno dak kalbe
i naqla d ak kalbe gabayye bi qriṯo kogarwni kozəbṭənne w oṯən mḥalqənne me riše di šenayo kowən falqe falqe
w hawxa lu medano maḥatte əšma i šeno dak kalbe
dəʕrina lu malko u malkano abgar kəmmi kətwayle tloṯo bnoṯe
a bnoṯayḏe maṭən lu gworo lə mšayele hiye aʕlayye xəd ṭaʕəlle
latimi a bnoṯe yatiwi ʕam ḥḏoḏe ǧġili i rabṯo məllalalle əmmo ya ḥwoṯe komibayən baban latle haž minan w aḥna gud lo əmminale masale mede towele haž d magwallan komibayən ṭaʕilan
i ḥoṯo naʕəmto əmmo gud əbʕutu ono bəṯr me fəlge d yawmo i naqla d oṯe koṯe kul yawmo gaban d əmmalle masale gṭəryono gdoḏəʕ ənnu kəbʕina gurina əmmi ġalabe ṭowo yo
ha hawi fəlge d yawmo bəṯr me d matəmle u šuġlayḏe u malko koṯe koyotawle saʕaye ʕam a bnoṯayḏe mšayalle mə kəbʕi mə lo kəbʕi
aṯi xd i ʕade yatu aṯyo i barṯo naʕəmto məllale əmmo yabo omər mən yo barṯi
əmmo kəbʕono d əmmallux mšaylallux mede omər mar
əmmo i fuǧo i naqla d məṭyo ʕal u kero w d nošo lo šolaḥla mə gǧorela
omər barṯi aḏəʕno mə kəbʕat ramḥəl d oṯeno kḥozeno man koloyaqxu gəmnaqenanxu tloṯo greʕune w d obenanxu alle aḏəʕno mə məllax ṭʕənle ruḥe w azzeyo
u lalyawo məftakarle b man ba greʕune d kətne bi walaye u arbo du waziro u abro du qaḏ̣i du mufti məftakalle ba greʕune d kətne bi walaye d koḏaʕʕe hiye ar rabe di walaye
komər deri yawmo aṯi disane lu diwanayḏe səmle u šuġlayḏe matəmle w aṯi gab a bnoṯayḏe qrele li barṯo rabṯo
omər barṯi man kosoyəm u bayto i ḥurma ani u gawro
əmmo yabo u gawro kosoyəm u bayto i ḥurma mə kətla d saymole omər e barṯi gdobenax lu abro du waziro
kətle mal ġalabe w gḥayyat hat w hiye lo kosənqutu l noše
qrele li ḥreto d naʕəm mina mšaylole omər man kosoyəm u bayto i ḥurma ani u gawro
əmmo yabo u gawro kosoyəm omər e barṯi d obenax lu abro du qaḏ̣i
hiye ste kətle mal ġalabe gḥoyutu hat w hiye lə ksənqutu l noše
qrele li naʕəmto omər barṯi man kosoyəm u bayto i ḥurma ani u gawro
əmmo yabo qay hano u medano kobaʕle šeyolo omər aydarbo
əmmo i ḥurma yo d kosaymo u bayto
omər ḥur kobəʕ huyat marte di štaġalyaṯe d kəmmatla ha
ono komannax gdobenax l ḥa d layt gabe ḥšamto
əmmo yabo ono lə gnəfqono mu amrayḏux l man d obətli obətli bas ono kəmmallux u bayto i ḥurma kosaymole
omər kit laḥdo u damixo kəmmile u abro di armalto d ko me ṣafro hul ʕaṣriye kəzzayo komašiġo aǧ ǧule dan noše w kəzza lu ʕǧofo
w kəzzayo kosaymo kənšo ad dərtoṯe dan noše konəqlo u sarwo lann arʕote hul ʕaṣriye i faqərto košəġlo lu ʕulmo hul d košəġlola b tre dawqe d laḥmo
kəṯyo dawqo mənne kəxlole hiya w u dawqo ḥreno kosaymole fake komaḥtole b feme du abro
u abro həngi kasulo yo me qadre d ḥaṣe lə kqoyəm kofoyəš u yawmo kule damixo ʕal qadre d ḥaṣe
w hano maḥatte əšme laḥdo u damixo
i naqla d komaḥto u fako b feme komər yade xwazzi ləʕsatwayliyo žnuka maḥtatwayle b femi
həngi latle ġira loʕəs u fako du laḥmo ono gdobenax lano
əmmo yabo ono xəd məllilux mu amrayḏux lə gnəfqono
deri yawmo qrele lu waziro məllele omər mḥaḏ̣ar u abrayḏux gmagwanne i barṯayḏi
u waziro lə mətyaqalle u medano i barṯo du malko u malko d omarle gmagwarno i barṯayḏi lu abrayḏux hano mede ġalabe w fṣiḥuṯo yo ele
qrele lu qaḏ̣i məllele i štaġaliye w məllele ḥaḏ̣ar u abrayḏux magawrinale i barṯayḏan di nave du fəlgo
a qrele omər qrawu li pire li emo d laḥdo u damixo qrallalla omər zax ḥaḏ̣ar u abrayḏax gmagawrinale i barṯayḏan i naʕəmto
əmmo ya u malkayḏi u yawmo kule kəzzino šəġlono lan noše kənšono ad dərtawoṯaṯṯe u sarwo u tešiġo am medone d kosaymanne hul d košəġlono b tre dawqe d laḥmo
omər ono komannax u medano kule koḏaʕne zax ḥaḏ̣ar u abrayḏax i barṯayḏi kəbʕina magawrinala ele
azzayo i faqərto azzayo hənnək ze annaqla ayko kodəmxi kodəmxi b bayto d tanuro latle lo tarʕo lo mede w kətle ǧulo komaḥtile fəlge taḥtayye w fəlge komkasən ruḥayye ebe
məllale əmmo abri omər mən yo əmmo u malko kobəʕ magwarlux li barṯayḏe
oh omər yade ono w i barṯo du malko mə kəmmina l ḥḏode i barṯo du malko kobaʕla ǧule kobaʕla muklo kobaʕla štoyo kobaʕle medone ġalabe kobaʕla ḥa towe aʕma kallawat ono mə gsamno eba i barṯo du malko
əmmo alo ḥə d rišux u malko gmagwarla elux w lebux yo ono lo ḥaruli lo qadirono məqqa d səmli lo səmli u malko lo maqbele
hano səmle lo səmle laḥdo d maqnəʕ u ʕulmo d maqnəʕ u malko lo kobəʕ i barṯo du malko lo raḏ̣ən
bu kotak amṭalle mhiralle aʕle
annaqla a tre ḥwoṯe ḥrene azzehən gawiri a greʕune d kəbʕənne
w aṯyo haṯe aṯyo u babayḏa hulela ḥamšo dinore d dahwo w hulela došak w lḥef omər
hani baslaxne hani elax hat elax ne w izax annaqla səm u mede d əbʕat ḥozeno be ma aydarbo ksaymat u bayto gsaymat u hno u xabro d məllale lu babo
əmmo yabo haka lo ṭəryono maḥtət maye ʕal iḏe d laḥdo u damixo xwa alo lo kuyono i barṯayḏux w ono kazzino b xaṭər diḏux azza
fayiši kmo yawme de laḥdo qum o l ma kəmmət
laḥdo komər ono qay ono obaʕwayno magawrili elax ono ono laybi qoyamno
w hiye greʕuno ġalabe ṣpahi yo u greʕuno laybe mede
u mede d kibe kasulo yo lo kobəʕ qoyəm kobən an noše maḥtile u fako b feme hul d oxəl
fayiši kmo yawme aḥ ḥamšo dinorayḏa mṣarfila qrela li ḥmoṯo məllala əmmo dade əmmo mən yo
əmmo dade uʕdo gdəmmallax mede hul ema gfayšina hawxa əmmo ba barṯi kaleyo taḥte iḏax
w ono ste hawyono ʕaǧəm mine haw haw koṯe b boli əzzino šəġlono lan noše w əṯyono maḥtono b feme
u mede d əbʕat daṣṭər diḏax b iḏax yo u mede d əbʕat d saymat ebe ono lo kəmmallax lo
əmmo waki hawxa yo zax lu ṭyoro bəṯr i qriṯo amṭili quflo d rawṭe dar remune towən tayile amṭiyene larke w zax nfaq hat da d lo šəmʕat qole
azzayo i sawto azza bəṯr i qriṯo amṭela quflo d rawṭe d remune hiya ze leba fayəšwa mu abro həngi məqqa d saymowa lo saymowa lo qoyamwa l əzzewa lo šoġalwa
hiya faqərto əzzawa šəġlowa w məklowayle əxlowa hiya
maḥtila qm u tarʕo da d lo šəmʕo qole u baxyayḏe w azza nafiqo
qayimo i barṯo du malko zbəṭla rawṭo manək w grəšlale ḥamšo əšto rawṭe ʕal i lašayḏe
u rawṭo du remuno i naqla d koqoyəṯ bi laše kotole u galdo ʕam ruḥe
hano i naqla d kəbʕi moḥən l noše w makiwənne komoḥən bar rawṭe dar remune komoḥənne tayile
kosoyəm hawar hawar nošo lə gmadʕər aʕle
kəmmole gqaymət ani lo kul yawmo quflo mar rawṭani gmətwori +det ʕal i lašayḏux
ya ḥurma ono laybi šoġanno laybi samno mede məllale əmmo lo kowe e ono komalla mšadalli bəṯrax w mšadalli bəṯre babax d magawrilax eli ono mu li minax zax gabe babax lo kobaʕnax ya ḥurma lo kobaʕnax
kəmmole layt gqaymət uʕdo wəlla gmayṯət taḥt am maḥwoṯe
ḥzele fayda layt bi ḥarayto həngi d kayiwo i lašayḏe u admo fayəš noḥət me kul gabo me diḏe qayəm qayəm l ḥayle greʕuno kibe d moḥe bu šuro gdorele
omər mə kəbʕat mini uʕdo əmmo kəbʕono šəġlət
e omər ṣanʕa layt b iḏi lo lo koḏaʕno šoġanno mede lo dworo koḏaʕno lo zqoro koḏaʕno lo ʕǧofo koḏaʕno lo ḥforo koḏaʕno
əmmo ono gmaḥtallux gab ḥa mašəġlallux
omər mbayli waki hawxa yo mbayli
qayimo šqilale fayəšwa kmo qurušat aʕma kmo qamariye fayəšwa aʕma qayimo azza šqilale ǧule
w kit karwan me d kəzzehən koməbli koməbli medone mi walaye koməblənne l walayat ḥrene konəqlənne me dukṯo l dukṯo komzabni w zuni
kofayši tre əšne tre əšne w fəlge šato aydarbo towe i dukṯo daw walayat kəzzehənne
azza l riše du karwan məllale əmmo əmmo ʕammo omər mən yo barṯi əmmo kəbʕono maʕawdət u gawrayḏi aʕmux
omər ʕal riši w ʕayni kəḏʕila kulle i barṯo du malko yo qay lo hiye ste greʕuno yo w ʕal ḥayle yo
gəmʕawallan bu darbo gmanaḥtina ṭaʕne məsqina ṭaʕne gdəhne gqoləʕ ab baġle gəmʕawallan mobanne
w hulela kmo qamariye qamayto ze omər mdaberu ruḥayxu appe hul d dəʕrina
hulaleyo w daʕiro aṯyo ʕaṣriye i ḥmoṯo əmmo mə səmlax əmmo mašġeli əmmo aydarbo əmmo walla hawxa hawxa səmli ebe azzeyo šaġəl əmmo ṭayyəb ġalabe ṭowo
annaqla gdəʕrina mənne kqoyəm u karwanano gmaṭʕən w gəzzehən gəmhalxi bu darbo ʕaṣro ḥamšaḥṣar yawme gmoṭən l dukṯo qṭəʕto mam maye
w u darbano qumayye yokšəpʕile hano lazəm d šəpʕile dayʔiman
annaqla maṭən kit gubo kit gubo d maye
komanaḥti komanaḥti zlam kogorəš maye am maye du gubano lanne bu fəlgo mbayne ʕal gabo ne
gud lo manaḥti zlam w mole ad dawle maye lappe lappe gərši maye
annaqla u gubano ze kətle mede kul d nošo d noḥət bu gubano gmofəq maye gmašte ab baġle gmašte u sawal gmašte kul mede w gmole as sefoqe maye w lə gnofəq
lo kəḏʕi mə kowe ebe mən lo kowe ebe u zlamano lo kəḏʕi mən kowe ebe
w yaʕni lazme yo aʕlayye gud manaḥti ḥa gud manaḥti məbli maye aʕmayye kofoyəš darbo raḥuqo ġalabe dlo maye
kul d šəpʕi me tamo gmanaḥti zlam u zlamano gmiṣakər gəzzeyo
annaqla d kətne bu karwan d kətne ʕatiqe kəḏʕi u medano kozayʕi nəḥti
more du karwan omər gdobeno mo dinore d dahwo l ayna tawo u zlamawo d noḥət mašte u sawal maye nošo lo madʕalle
laḥdo omər pak omər qay ono l mən aṯino aʕmux lo aṯino d šoġanno manḥetli ono gnoḥatno lo koḏəʕ faqiro mə ktowe ebe
manḥetle maṣərre baḥ ḥawle manḥatte lu gubo laltaḥ
maslaq maslaq maye maštele u sawal kule mlalle as sefoqatṯe gawde koməbli aʕmayye komolənne maye lu darbo
ah bari me d matəm aṯi karwan ḥreno azolo yo li walaye d hənnək nafiqi mina li walaye du fil
aṯoyo me larwal gʕobər li dukṯo d hənnək nafiqi
omər kit nošo laltaḥ bi biro bu gubo əmmi e kit ḥa omər ṭro mašte u sawalayḏi ono ste gdobene gdobene kallawat mə kobəʕ gdobene
qrallalle əmmi aṯi karwan ḥreno kobəʕ maštətle maye gmaštət ani gsəlqət omər lo ġamo layt nqalu grašu maye gdobenanxu
hule lanək ste maye matəmle qrelelalle omər bas yo əmmi bas yo
əmmi annaqla maṣər ruḥux bu ḥawlo d gəršinalux
manḥattalle u ḥawlo moraxle iḏe lu ḥawlo d zobaṭle naqla ḥzele ʕavd komo nafəqle w zbəṭle məllele omər klay
ḥəlle ʕal u ʕavd mə koḥoyər ʕavd kibe u yurxayḏe arbʕo druʕe w sappoṯe košəbhi kul sapṯo me diḏe l fəlge d xarwal mani d kosaymənne aq qaroše bar rəḥye
aq qaroše faqire lo kqaṯṯe latte ṭanure kolayši ʕaṣriye əšmo d qamḥo kosaymile xarwal maḥtile taḥt i nuro kəmmile xarwal
sappoṯe du ʕavd kul ḥḏo mənne kiba xəd fəlge d xarwal
nḥire kibe xəd baǧane kamto mani d kowən qm am maye
ʕayne semoqe aʕle u laḥdkayḏan a hnavayḏe qṭiʕi
i naqla d ḥzele omər yabo mə kəbʕat mini
omər tə mede lo kobaʕno minux lo zayʕət w lo mede kobaʕno bas mšayannux šeyolo ḥa
omər mar ʕal ʕayni w riši mə kəbʕət mini
mḥele u ʕavd iḏe b ḥḏoḏe aṯən tre bnoṯe
ḥḏo mənne košəbho lu ʕavd kamto sappoṯa xəd sappoṯe w nḥira xəd nḥire kamto
w i ḥreto košəbho kəmmət qumṯo kit aʕla kəmmət u zaliqo d konoḥət mi kowo fəlge d yawmo foṯa ḥewarto komabarqo d əxlo i abəšto komibayno b qḏola
i naqla d ḥzele i ḥewarto ar rire d laḥdo naḥiti maye d barġal naḥət me feme lebe waxta d kokoyuwa
ḥəlle lu ʕavd omər omər mə kəbʕat aybo amṭelux a tre ḥeramani larke
omər kobaʕno d kəmmətli ayna mənne aṣpah mi ḥreto yo
laḥdo ḥəlle hawxa gaḥək
u ʕavd zbəṭle kaṯpe w həzle məllele omər qay kogəḥkət
omər kogoḥakno hano omər u šeyolano diḏux latyo šeyolo d gawre
omər aydarbo latyo šeyolo d gawre d noše fohume
omər u mede šafiro ono gḥoyarno ʕal haṯe i kamto gdomanno haṯe šafərto yo b ʕayni hat gdəmmət lo i ḥreto šafərto yo
ono masalan kḥozeno i ḥewarto šafərto hat gdəmmət lo i kamto šafərto yo
hano i masale du šufro omər laybe ḥa d omər eba hano šafər mano yo mən towe lo bnoṯe w lo qanyone w lo sawal w lo mede
hano omər u medano kofoyəš ʕal u isan
u isan u mede d roḥamle hawo yo b ʕayne šafiro
omər hano hano u ǧawabano diḏux omər heš lo šaməʕne mu yawmo d kətno ono harke hani dawre w əšne
kul zlam d konoḥət lu gubano kamṭeno a tre bnoṯani l qule komanne ayna aṣpah yo komaḥət iḏe ʕal i ḥewarto komər haṯe aṣpah yo koqoṭanne koṭorene b dukṯe
amma hat u ǧawab d huluxli hano heš lo šaməʕne w hano šrolo yo u medano
alo howe aʕmux w hano šqulux i dəsmalaṯe
hulele dəsmale d abrisəm mliṯo remune omər haṯe mini elux gəmšadrətla li ḥurmayḏux la zʕurayḏux
koḥošu d kətle zʕure vega w alo howe aʕmux
qrele laḥ ḥawrone omər grašli annaqla
zbəṭle u ḥawlo maṣəlle bi lašayḏe w zbəṭle b iḏe grəšše
tlele annaqla ar remunanək tlalle taḥte qeməste omər u karwan l ayko gəzzeyo hawo d mašteli bi ḥarayto u sawalayḏe əmmi gəzzeyo alo lu fil
omər ko yo u rišo more du karwan mballe gabe
omər yabo ono mašteli u sawalayḏux kallawat lo kobaʕno minux hama kətli qawetiye
omər mən yo ʕal ʕayni w riši ono u mede d əbʕət gsoyamno
omər haw i dəsmalaṯe kiba kmo ḥappoṯe d remune kobaʕno d məblətla kit bayto d ṭanuro b flan dukṯo bi walaye gəzzux gəmšaylət ʕal ḥurma sawto w i kalayḏa hani gəmsalməttene amane b qḏolux
omər ʕal riši w ʕal ʕayni mbele i dəsmalayḏe w ar remune
annaqla gdəʕrina naqla ḥreto me laḥdo gdoṯina ʕam u karwan
u karwan ze aṯi i amane ʕawwəl mqadašto wa nošo lo towarwayla nošo lo oxewayla nošo lo ḥoyarwa mən yo i amane
u ṭeiro d maṣərwayla u morayḏa hawxa fayšowa misalmowa lu moro ḥreno d kətyo mšadarto ele 
qoyəm oṯe riše du karwan aṯi li walaye du fil mšayele ayko yo i ḥurma i armalto i emo d laḥdo u damixo
hiye mərwaylele əšme hawxa kəmmile
kəmmila i emo d laḥdo u damixo
aṯi ḥa zʕuro w mədle l iḏe omər kala harke
azzeyo məllela omər yade ko yo i kalayḏax əmmo kala yabo
omər barṯi hani mšadrile laḥdo amane b qḏoli msalamnanne la trayxu b iḏayxu
huleline w kosoyəm qawetiyat ġalabe w ġalabe hiye ṭowo yo w hno yo bu šuġlayḏe
ġalabe korḥəmle u šuġlo komər u ʕumrawo d maqḏ̣eli hawxa bi kasuliyayo azze kule azzeyo bam maye
w uʕdo kšoġəl ksoyəm w gdamṭe
komər be tfaq aḥna gfayšinalan šato w fəlge tre əšne w gdəʕrina
haṯe i aṯto d əmmina mədla lar remunani w maḥtila
koḥayro mə remune remune lanne xd are remune da ṭyore dab bəstone
qayəm bəṯr me d azze u zlam twəlla ḥa mənne kəbʕo turo ḥa mənne gave koḥayro mə ḥayro
laš šubḥe d aloho ga u remunano məḥləf aḥ ḥappoṯe d kətne b gawe dar remune di ʕade d kəxlənne an noše kulle kale malyo dərayat ba mə dərayat
kul ḥabṯo mənne u isan laybe ḥoyər aʕla həngi komabarqo mačalṣo
ḥəlla bi ḥmoṯo əmmo yade əmmo mən yo əmmo aloho hule i naqla d obe aloho lo mšaylat makliye əšmo
omər aṯyo qrela li ḥmoṯo əmmo yade alo hulelan aḥna uʕdo hawina zangintər me babi
əmmo ya barṯi aydarbo əmmo tax ḥzay u mede d aloho i naqla d aloho kobəʕ obe lo kəmšayəl
aṯyo i sawto koḥayro mə ḥayro ʕayna samən həngi layba ḥayro bak kefanək həngi komabarqi
qayimo i kačke i barṯo du malko mbela tloṯo ḥappoṯe mənne gab u sayomo du dahwo
azza maḥwelalene məllale əmmo hani mə koṭowən gabux
ḥəlle aʕlayye ḥəlle ḥəlle hawxa w koḏaʕla i barṯo du malko yo
omər ya barṯo mə d omannax i dukanayḏi kula laybi zowanno ḥḏo mənne hani ġalabe yaqure ne
əmmo aydarbo ksaymina omər gud əbʕat amane maḥtatte gabi ono gmobannanne li walaye d buġdəd kit tagore rabe tamo gəmzabannanne tamo gdamṭenax ak kallawaṯṯe
əmmo ġalabe ṭowo yo hani a tloṯo ḥappoṯani mbalene w amane be ma u darbayḏux mə koṭowe gməblət tolət u darbayḏux w ktolət i taʕbayḏux w a ḥrene gdobətline
qayəm u zlam u sayomo du dahwo tlele a tloṯo ḥappotanək w azzeyo l buġdəd
mzabnile b kallawat ġalabe nošo lo koḏəʕ məqqa kmo alfaye dinore dahwo hiwile maṭaʕnile ʕal baġlo w aṯi daʕər
hulelane li kačke omər barṯi hani ḥaq da tloṯo kefayḏax
aṯyo i kačke zbəṭlala bayto bari me kul mede bəṯr amṭela dayoqe dak kefe šqila falqo d arʕo larwal mi walaye bu gabo ḥreno d kətyo u quṣro du babayḏa w ab banoye am maʕamrone w dyoqo d kefe w syomo d kalšo
zbəṭla sayome du kalšo d əzzehən lu ṭuro d saymi kalšo w amṭi maʕmarre səmla quṣro rab me du babo w aṣpah me du babo
fayišo šato w fəlge tre əšne hul d matəmla u quṣrayḏa
w frəsla maǧ ǧulani mab barani du ʕaǧam
mu mede d kətyo yaquro w ṣpahi maḥatla ebe bu quṣro
annaqla kokəlyo yawmo b yawmo d doʕər u gawro ʕam u karwan koyətwo bu šaboko du quṣro koḥayro bu darbo
naqla yawmo ḥzela u karwan mbayən aṯi
qrela l tre ma greʕayḏa tre greʕune ne greʕe gaba məllalalle əmmo zoxu li qamayto du karwan w ha madilalalle ʕal u gawrayḏa əmmo hawxa yo d kətyo bəṯre flan baġalṯo koqoləʕ eba komaləz hawo yo
hulalalle badle d ǧule naḏ̣əfto əmmo mballe lu ḥəmmam mḥameməlle ḥufile ṭowo w mnaḏ̣efəlle w ḥlaqəlle malwešle aǧ ǧulani w amṭewəlle larke əmmi ʕal ʕaynan w rišan
a greʕayḏa ġalabe fṣiḥoye ne mine lo koṭəryo lebe d nošo kallawat koballe xəd kəbʕi nošo xtoṯa lo kosoyəm la greʕayḏa ṭawwuṯo
azzehən lə gmərxina i štaġaliye azzehən li qamayto du karwan maṭən lu zʕuro mərralle əmmi hat laḥdo u damixo hət kəmmilux omər e ono no əmmi kəbʕinalux
mə kəbʕutu ebi yabo ono hani tre əšne w fəlge azzino kobaʕno əzzi ḥozeno i aṯtayḏi w emi azzi d ḥozeno be ma hno zəbṭinalan bayto bas yo fayšina bu ṭanurawo
koṯən an noše hul d koduqi kmo dawqe d laḥmo haka nafəl gazguzo mede mḥalqiliyo xd u kalbo d oxanne
haw komaqbanno ono u medano gəzzi d zobaṭni bayto
əmmi tux aʕman uʕdo noše səmme qawetiyat aʕlan d məblinalux uʕdo w bəṯr u mede d əbʕat səm
azze aʕmayye mballe lu ḥəmmam maʕbarre ḥəffe mnaḏ̣affe ḥləqqe w hiye greʕuno ṣpahi yo malwašše aǧ ǧulani w čik ḥa bu gabano w ḥa pano diḏe w aṯən duġri doġru lu quṣro maʕbarre
koʕobər koḥoyər bu quṣrano u quṣrano i naqla d azzeyo latwa bi walaye
u quṣro du malko bu gabo ḥreno di walaye yo
koḥozele hano quṣro ḥaṯo yo
w aǧ ǧule d kətne ebe u mede d kətyo ebe friso heš ʕayno lo ḥzalla
həngi medone yaqure w ṣpahi ne
saləq b riše du darġo ḥzele kala i aṯto kliṯo
aṯyo li qamaytayḏe nšəqla
omər mən yo u medano mən məs səmlax
d l əzze səmlax mede noše bəṯr mini zbəṭlalax gawro mede d hulelax u kallano d səmlax u quṣrano
əmmo ʕbar uʕdo lo məǧġolət ġalabe ʕbar lawġul ono gdəmmallux mən hawi
ʕabər ʕabər koḥoyər bu gabano pano xd u daywono koḥoyər mən ḥoze u mede d koḥozele koḥoze kul d koḥoze mede koḥozele ṭaw me d ḥzele ʕawwəl
qrela li emo aṯyo nšəqla w nšəqle iḏe di emo yatiwi
omər amalli mən hawi əmmo ar remune d mšadrilux
omər alo uʕdo aṯən l boli maṭən
əmmo hani ne ar remune d mšadrilux kulle dərayat gawayye əmmo məqqa ne hani heš ʕaṣro ḥappoṯe mənne heš lə mzaballi
heš a ḥrene kulle kalənne bu bayto kul ḥḏo mənne koṭuyo walaye xəd kətyo
omər naxa hawx košoġanno əmmo bas bas yo šuġlo haw fayəšlux w lo mede
lə ksaymət annaqla žnuka gyətwət w emux gdəṯyo muklolux gdoṯən a greʕe ste ḥa gloʕəs u muklo w ḥa gqoṭaʕle w ḥa gmaḥət b femux w a ḥrene gdamṭəllux maye w u mede d əbʕət gtowe taḥte iḏux
žnuka yatu u lahdayḏan annaqla haw konofəq me lawġul basəmle naqla ḥreto i itawto d ʕawwəl w maḥwoṯe haw fayəš ze
annaqla fayišo i barṯo du malko d əmminala i aṯto d laḥdo fayišo kfətḥo i ṣəfrayḏa kul yawmo may yawme d alo kosaymo bšolo w laḥmo w maḥto mərxo i ṣəfraṯe qm u tarʕo du quṣro
lu šapoʕo lu azolo lu aṯoyo koxəl šote qoyəm w əzzeyo b darbe
fayišo ʕal u ḥalano tre tloṯo yarḥe u xabro bi walaye karəx maṭi lu malko
šaməʕ u malko kit quṣro noše lo kəḏʕənne man ne
annaqla hiya haw komibayno ʕal noše w hiye ste lə gnofəq i sawto ze hayo ste sawto yo kofayšo daməxto baǧ ǧulayḏa w a greʕe košəġli
maḥatla greʕe ġalabe košəġli kombašli u muklano w saymi u laḥmo w obən lan noše lə kṭəryo nošo kafino abadan bi walaye
u malko məlle lu waziro omər ya u wazirayḏi kobaʕno d əzzux ḥozətte be ma man ne an nošani mə quṣro yo hano man ne am morayḏe m ayko aṯən mi walayayḏan ne mi walaye ḥreto ne nuxroye ne d əḏʕina man ne d əzzan ḥozinanne dorina šlomo aʕlayye
qoyəm u waziro kṭoʕən ruḥe w əzzeyo azze ḥzele kale u muklano maḥto w af faqirani koṯən koyətwi
faqire w lo faqire šaġole kəzzehən lu šuġlaṯṯe w koṯən ʕaṣriye maḥəšmi gabayye w kəzzehən fəlge d yawmo w ṣafro hawxa
mšayele omər man yo more du quṣrano
annaqla hiya koḥayro kəḏʕo aw wazire du babo kulle kəḏʕo ar rabe di walaye
ḥzela u waziro aṯi i naqla d aṯi u waziro azza məlla l laḥdo əmmo ḥur u zlamano d aṯi hano u waziro yo
izux amalle yawme d ḥušabo hat w u malko w ar riše di walaye kulle d oṯən mʕazme ne gaban ʕal i ʕrayto
w hiye w hiye aṯi d oḏəʕ be ma d man yo u quṣrano w man ne more du quṣro 
šaməʕ u malko mə kosaymina mšadalle u wazirayḏe
qayəm laḥdo azze li qamaytayḏe drele šlomo aʕle mosaqle lalʕal motawle ba u waziro koḥoyər bu gabano w pano koḥoyər u mede d kit bu quṣro layt bu quṣro du malko
yatule əšmo məllele laḥdo omər ya u wazirayḏi koroḥamno gud u malko yaʕni noḥət w oṯe gaban yawme d ḥušabo hiye w ar riše di walaye kulle aʕme aw wazirayḏe w u ḥakəm w ar riše di walaye kulle d oṯən mʕazme hatu gaban d oṯutu
omər eh ʕal ʕayni w riši d omanno lu malko yawme d ḥušabo gdoṯina
qayəm u waziro azzeyo bəṯr me d yatule əšmo azze gab u malko məllele omər ya u malkayḏi mə maḥkenux an nošani ono lo koḏaʕno mən ne ono he lə ḥzalli w lo koḏaʕnanne man ne
aṯi ḥa greʕuno lawišo ǧule ǧule dam malke lawišo yo w motawleli gabe məlleli u malko ar riše di walaye kulle yawme d ḥušabo gdoṯutu fəlge d yawmo gaban mʕazme hatu ʕal ʕrayto
omər u malko məlle omər ah haw xabro lani lar riše laḥ ḥawronux lar rabe kulle yawme d ḥušabo gəzzano gab an nošani ḥozina mən ne man ne mən noše ne m ayko aṯən m ayko l aṯən m ayko ak kallawani aʕmayye haqqa komṣarfi w saymi ktolən w maḥti ono u medano d kosaymile ono laybi soyamne
lə gmərxina i štaġaliye yawme d ḥušabo meqəm me fəlge d yawmo lawyo i saʕaye ḥḏaḥṣar ṭʕənle ruḥe u malko w ʕam ar riše daw wazirayḏe w aw wazire w riše di walaye kulle w aṯən səmme qəṣd du quṣro
aṯən naḥət bi qamaytaṯṯe laḥdo nšəqle iḏe du malko w mosaqle lu quṣro
koḥoyər u malko mə koḥoyər koḥoyər u mede d kit gab an nošani bu quṣrayḏe layt
yatu hawi fəlge d yawmo grəšše i ṣufra grəšše u muklo
koḥoyər u malko mə ḥoyər u təmam das sefoqe d koṯe appe u muklo sime ne mu dahwo at tarwoḏe sime ne mu dahwo ač čaqanat dam maye sime ne mu dahwo kul mede d koməgrəš ʕal i ṣufra simo yo mu dahwo
hano ḥəlle u malko komər hano mə ʕəǧbo yo hano lo šulṭone w lo dawlawat lappe qaymi bu medano m ayko yo ak kallawani w m ayko u hnano kule
yatiwi xəlle maʕralle sawiʕi qayəm u malko d əzzeyo mašəġ iḏe qayəm laḥdo ze aʕme azzehən lu gabo du tešiġo dann iḏoṯe zbəṭle i šarbo dam maye u malko zbəṭle i šarbo dam maye w kobəʕ maḥət maye ʕal iḏe d laḥdo
i naqla d zbəṭle i šarbo bari me d boyəz am maye ʕal iḏe d laḥdo i barṯo moraxla iḏa l kaṯpe əmmo yabo lo
ḥəlle man əmmo ono i barṯayḏux no
omər hat i barṯayḏi i naʕəmto hat əmmo e yabo ono yabo lo məllilux bas lo ṭreli d maḥtət maye
nšəqqe ḥḏoḏe hiye w i barṯo omər barṯi amalli mən hawi aydarbo hawi
laḥdo u damixo d əmmiwaynale bi walaye i emo əzzawa šəġlowa me ṣafro hul ʕaṣriye gab an noše
hul d əṯyowa amṭowa ḥaq d tre dawqe d laḥmo
dawqo əxlowayle hiya w dawqo saymowayle fake maḥtowayle b feme
əmmo yabo mašəġ iḏux uʕdo w taw ono gmaḥkallux i masale aydarbo hawyo
aṯi mašəġle iḏe aṯən yatiwi ǧġilale be ma mə səmla mi qamayto w hul li saʕaye d kətne hənne eba
əmmo annaqla mə kəmmət omər barṯi ono annaqla gdomannax u ḥaq aʕmax yo i ḥurma yo d kosaymo u bayto latyo u gawro d kosoyəm u bayto
kale u mede d səmlax hat he hano kobe u ḥaq b iḏax kul mede d məllax hawi šrolo
əmmi kətwa w latwa ṭaw maḥ ḥoḏ̣ure latwa zuhoerer latwa
kətwa tre aḥunone ḥa mənne əšme ʕali w ḥa ʕamar
a tre aḥunonai greʕune wayne faroše rawoxe d səsye w xtaṯṯe bi ele d kətwayne eba latwa
w hənne ar rabe di ele wayne kula
u yawmo kule a tre aḥunonani nəfqiwa lu ṣaydo
me ṣafro hul ʕaṣriye ṣaydiwa ʕeze ṭure ṣaydiwa ṭayre arnuwe u mede d oṯewa b darbayye ṣaydiwayle w ʕaṣriye oṯənwa lu bayto
ʕali u rabo gawiro wa u naʕimo latwa gawiro
fayiši bu ḥalano tre tloṯo əšne w hənne kəzzehən lu nečir w koṯən w ġalabe korəḥmi ḥḏoḏe a tre aḥunonani
koṯən lu bayto ʕaṣriye an nošani dəṯṯe kolətmi aʕlayye kosaymənne i qaḥwaṯe kofayši hul i saʕa ʕaṣro ḥḏaḥṣar dəmxi deri yawmo ṣafro kəzzehən lu ṣaydaṯṯe
yawmo ṣafro qayimi nafiqi d nəfqi lu ṣaydo ʕamar u naʕimo mašəkle b kewo d rišo məlle lu aḥuno omər walla aḥuno adyawma kombayən ono riši kal kokoyu laybi oṯeno aʕmux gdoʕanno maḥətno riši domaxno
omər ya aḥuno ma xulo ma komallux itux aʕmi
ġamo layt izux dʕar dmax bu bayto ḥozeno hul ʕaṣriye d oṯeno ono w ramḥəl betfaq gəzzan ʕam ḥḏoḏe
daʕər ʕamar daʕər maḥatle riše kobəʕ doməx
i aṯto du aḥuno ste ġalabe ṣpahi wa w me zawno maḥatwayla ʕayna aʕle ʕal u aḥuno du gawrayḏa
aṯyo ḥeḏore ʕamar mə kibux taw qum yətwina gəḥkina məfṣoḥina əxlina šotina
kḥoze hano haṯe kətla u fəkrayḏa fəkər ḥariwo yo
ya ḥurma komalla ṭray mini riši kokoyu lo qadənno əzzino ʕam aḥuni lu ṣaydo daʕənno lazəm məṯnəḥno ṭray mini ṭro məṯnəḥno
kəmmole ba ono mu yawmo d gawirono aḥunux kokəlyono l yawmo xtano w qay kṭəryallux məṯnoḥət mə kəbʕat mini
kəmmo kəbʕono ono rḥəmlilux zəd me aḥunux ono yawmo d mbeli aḥunux lo mbeli aḥunux d lowewa xaṭər d ʕaynux hat
məllela omər ya ḥurma aḥna gaban aǧ ǧəddonayḏan lo kosaymi hawxa mede aḥuno lə gmobəl i aṯto du aḥuno law u aḥunayḏe moyəṯ
lanna aḥna xəd noše ḥrene haka u aḥuno mayəṯ gmobela mobəl i aṯto du aḥuno aḥna d aḥuni moyəṯ lo komobannax e aydarbo aḥuni saġ w ʕayne ftiḥe w oṯeno ono maxənno aḥuni
har d səmla lo səmla d hne aʕma d məǧġəl aʕma obela ruqto ḥliṯo layt
ḥəngi qḥiro azzayo l bayn aǧ ǧulayḏa qṭəʕla aǧ ǧulayḏa w damixo taḥt u lḥef w u došakayḏa fayišo hul ʕaṣriye
ʕaṣriye aṯi ʕali aṯi ḥzele u aḥuno kale mžido hawxa mə kibux aḥuno aydarbo hət omər ṭowo no laybe mede nayəḥli ṯnəḥno adyawma
yatiwi ʕam ḥḏoḏe ǧġili mə zbəṭlux mu ṣaydo səmlux adyawma
omər walla adyawma kətwa kmo ʕeze ṭure msəkli tre tloṯo arnuwe amṭalli w aṯino ramḥəl betfaq omər gəzzux d oṯət aʕmu omər eh bu ḥaylo d aloho
fayiši yatiwənne əšmo w azze kul ḥa b dukṯe d doməx
ʕabər ʕabər ali gab i aṯto koḥoze mə ḥozeno hoh i aṯto kala daməxto ay ay diḏia koqəlbo lu gabano tərṣo lu gabo ḥreno
mə kibax ya ḥurma əmmo mə kibi ono ono mbeli tre ani mbeli ḥa gawro
i naqla d šaməʕ u xabrano gabayye u medano ġalabe koṣoʕəb aʕlayye d šəmʕi hawxa mede ʕal an nišaṯṯe
mə kit omər xer yo əmmo layt mede adyawma aḥunux aṯi me ṣafro w hul l uʕdo w hiye komoḥeli w komalli koṭoləb mini šuġlo ḥaram
w ono lo raḏ̣yono aʕme maməṯleli bam maḥwoṯe kalux koḥozət i lašayḏi kula kala twərto
omər aḥuni səmle u medano əmmo eh aḥunux qay aḥunux isan yo hano ḥaywan yo latyo isan lo qayəm bayne noše
maḥatle riše u lalyawo lo daməx ʕayne lo ṭimi šamṯo l azze l ʕayne hul ṣafro w hiye komfakər
aḥuno tane kətle w u medano ze mede ġalabe ʕaṣyo aʕlayye ṣaʕbo yo aʕlayye ġalabe d šəmʕi hawxa mede ʕal i ġiraṯṯe
məllale əmmo gud ʕaṣriye oṯət hat w hiye iḏaʕ ruḥux lo ono i aṯtayḏux w lo hat u gawrayḏi
lazəm d saymətle mede qəṭlətle
omər ya ḥurma ḥozeno be ma aydarbo gsamno aloho mʕawalli be ma aydarbo ksamno adyawma
rawəx ʕal u səsyayḏe hiye w u aḥuno nafiqi mhalaxxe
u aḥuno ʕamar koḥoze u aḥunayḏe qḥiroyo bayne ʕayne našifo aw wariḏe d qḏole qayimi koḥoyər aʕle qḥiroyo yo mede ʕuǧbo lo kogoḥək w lə kməǧġəl w lo komər mede
aḏəʕ i aṯto məllale u mede d hawi bayne ele w ela u yawmo d bari d meqəm
hiye ste ʕamar fayəš mhaləx bi qamuṯo du aḥuno omər haka kətle mede aḥuni koməftakər mede bu qaṭlayḏi
daqana d gorəš u sayfayḏe ani i rumḥayḏe moḥela b ḥaṣi qoṭeli da d lo lo məhne ġalabe lo bi foṯo oṯeli balki bi foṯo minakəf
w i naqla d ḥanno aʕle məǧġənno aʕme mede minakəf ṭro u mede d obəʕ soyəm qoṭeli da d məṯnəḥ hiye ste w ono ste haw kobaʕno d fašno hawxa bu ḥalano aḥuno yo
komər fayiši me ṣafro w hul bəṯr me fəlge d yawmo w hənne komhalxi w korəhṭi bas səsyaṯṯe lo zbəṭṭe ṣaydo w lo ḥa maʕlele iḏe ʕal u ḥreno
hawi bəṯr me fəlge d yawmo baṭili ġalabe as səsyaṯṯe baṭili maṭən l ʕayno d maye naḥiti
ʕali məlle lu aḥuno omər ya aḥuno yətwina harke məṯnoḥinalan əšmo maština as səsyayḏan ṭro roʕənne əšmo əxlənne fako
w aḥna d əxlinalan fako šotinalan paške d maye mašiġina iḏan w foṯan məṯnoḥina əšmo w balki zəbṭinalan mede hul l uʕdo lo zbəṭlan mede adyawma be ma mə hawi aʕlan lo zbəṭlan mede
ʕamar naḥət w hiye ste u aḥuno rabo naḥət marfalle as səsyaṯṯe bu margo koroʕən yatiwi hənne ftəḥḥe u muklaṯṯe kəxle štannaanne əšmo d maye
ʕamar omər walla me ṣafro komətfakər hiye b fəkər b ruḥe yaʕni komər komər aḥuni me ṣafro iḏe lo karixo d qoṭeli me laxalf uʕdo gmaḥatno riši domaxno samno ruḥi damixo
haka kobəʕ aḥuni soyəm mede da towe qume darbo d soyəm u mede d obəʕ da d lo məhnene ono
maḥatle riše omər ya aḥuno gdomaxni əšmo kali baṭilo əšmo omər dmax
grəšle i ʕabayayḏe ʕəl me qarʕe maḥatle riše daməx
u aḥuno ʕali ḥəlle hawxa məlle li aṯto omər lə gdoʕər hiye w hiye w annaqla aydarbo ksoyəm
iḏe lə kkərxo qoṭəl u aḥuno ze qayəm grəšle u sayfayḏe w aṯi laf u aḥuno maʕlele qeməste w qṭəʕle šakwoṯe bu sayfo
mḥalqile l gabo w rawəx ʕal u səsyayḏe w xayifo tlele
daʕər mine da d lo šoməʕ qole w lo ḥozele w lo məhnele hiye koməhne bu gurḥayḏe
ʕamar qayəm hawi šiyar ʕal u kewo qayəm maqəṯlele əšmo d nuro maḥatle əšmo d qaršo mšaḥalle qarʕe du sayfo moqaḏle dukṯe du gurḥo kwele qṭiʕ u admo w qayəm zbəṭle u səsyayḏe b iḏe w mhalaxle
mhaxale lo bəṯr u aḥuno bu gabo ḥreno mhalaxle larwal d əzzeyo nofəq mi walaye d əzze l dukṯo ḥreto ḥozele dukṯo yotu eba aḏəʕ haw kətle itowo ʕam u aḥuno ʕam i aṯto du aḥuno
lo mərxina i štaġaliye kəmmi mhalaxle tre yawme w tre lalye hul d maṭi l ele d ʕarab rabṯo
maṭi li elaṯe ʕabər i čadəre du rišo du šex daʕ ʕarab iḏəʕto yo
kowe aʕla hno d semo b qarʕa gulloke d semo goke d semo kəmmila komaḥtila b qarʕe di čadəre aw kəmmile xaymo
komiḏoʕo me ruḥqo w ʕelayto ʕəl me d kulle yo kuyo
kəḏʕi u bayto du šex yo hano aḏ̣ ḏ̣ayfe koṯən lu bayto du šex
qayəm hiye ʕamar ḥəlle ḥzele ḥzele u hno aṯi səmle qəṣd du šexayḏe ʕabər
qayəm aṯi ʕabər i ʕade daḏ̣ ḏ̣ayfe kofayši tloṯo yamwe nošo lo komšayele mede
u yawmo da tloṯo u šex qrelele lu greʕunano omər abri hani tloṯo yawme harke hət mə kəbʕət kəbʕət mede
omər ya u šexayḏi ono zlam nuxroyo no w aṯino səmli qəṣd diḏux tarke kobaʕno foyašno gabux mašəġlətli mede howeno greʕo harke gabux
omər abro mən šuġlo kibux saymət omər alo hama d maḥtətli ruʕyo ʕal as səsye ktoweno says das səsye omər ġalabe ṭowo maḥatle says bayn as səsye
kobe bole ʕal as səsye komnaḏ̣affe maḥatte muklo maye
fayəš annaqla ʕal u hnano fayəš kmo yarḥe
yawmo ṣafro qayəm ḥəlle bayn as səsye kal kit moharṯo naʕəmto kala bayn as səsye nuxrayto ḥəlle i moharṯaṯe m ayko aṯyo lo koḏəʕ
kal komdadšalle as səsye mlawtalle kula kawyo ṭino w hno mlawto
aṯi amṭole ʕal gabo mnaḏ̣fole mašiġole maḥatlela muklo
koḥoyər aʕla i moharṯate koḥoyər ma kḥel ṭowe ṭowo yo
komibayən kəḏʕənne hənne i naqla d koḥozən as səsye kḥel
komər šubḥo l aloho haṯe i moharṯaṯe tuyo rabṯo lə gṭəryo əšmo l səsyo bi arʕo
i moharṯo kəmmi baš šubḥe d aloho komadaʕro aʕle kəmmole ono aṯyono larke gabux
kəbʕono obət bolux aʕli w hat u mede d howe aʕlux ono gmaxalṣallux b aydarbo towe
i naqla d košoməʕ i səsto koməǧġolo aʕme koməfṣəḥ ġalabe koṯe d midaywən mi fṣiḥuṯayḏe
komaḥət ʕayno ʕal i moharṯaṯe w i ʕayno ḥreno komaḥatla ʕal as səsye kulle fayəš obe bole aʕla muklo basimo obelayo komašəġla ḥoyafla ṭorela xud i bəlbəzeke naḏ̣əfto bayn as səsye kulle w lə kṭore noše ḥozela
lo komofaqla l larwal kozoyəʕ d u šex ḥozela d omalle m ayko yo haṯe w lo koḏəʕ mə d omər m ayko aṯyo
komər yawmo aṯi ǧarde d ʕarab aṯi ʕal u ṭarš w ʕal u talan mḥalle ʕal u talan di elaṯṯe mḥalle aʕla mballe u talanaṯṯe
nafiqənne u šexayḏe w af farošayḏe a zlamayḏe kulle nafiqi rawixi ʕal as səsyaṯṯe w azzehən
a ḥrene d aṯən zəd mənne w qwe mənne ne koqədri aʕlayye mballe u talanaṯṯe kule
koḥoyər hiye nafəq larwal koḥoyər koṯe qṭiloye koṯe ǧriḥoye koṯən li hno
aḏəʕ twiri an nošayḏe
qoyəm gorəš i səstaṯe hawxa me bəṯr ab bote va i moharṯayḏe gmaḥət aʕla ʕal ḥaṣa i hno sargo w kḥoyaṣla ṭowo w kṭoʕən rumḥo w sayfo
w hiye ġalabe qawyo yo w koḏəʕ u rwoxo das səsye i darbo maʕ ʕagid ṭowe yo
gəmhaləx gəzzeyo qoṭəʕ u darbo ʕal an noše d aṯən mballe u talan di qabilayḏe gmičək bi qamaytaṯṯe
hanək mballe u talan maxlaṣṣe koḥayri koḥozən kit zlam bi qamaytaṯṯe kalyo
u šexaṯṯe koḥoyər ʕal u zlamano komər laḥ ḥawronayḏe komər zoxu ḥzawu u zlamano mə kobəʕ u mede d obəʕ hawulle
ḥəlle ʕal u rwoxayḏe ʕal u šəklayḏe ḥzele u zlamano latyo xəd an noše ġalabe lebe zayəʕ mine omər hano ksamlan tašqala adyawma
azzehən tre əmmi ya ya zlam u šexayḏan komallan komər mə kəbʕət u mede d əbʕət gdobinalux sahmux mu talanano w mayal me darban
məllelalle omər zoxu ameru lu šex ono zlam ḏ̣ayfo no gab an nošani d mbalxu u talanaṯṯe kobaʕno mənxu d madaʕrutu u talanano w zoxu b darbayxu da d ono w hatu lo qayṯina b ḥḏoḏe
hani ḥərre hawxa aṯən mərre lu šex u zlam hawxa komər
ḥəlle ban nošayḏe bar rabe d kətne aʕme omər ono gud saymutu b diḏi u zlamano gud lowewa məhno ʕal ruḥe mhaymno b ruḥe lo komičəkwa bi qamaytayḏan kulan w ṭolabwa minan u medano
ono gud saymutu b diḏi gdobinaleyo w gdəʕrina w lo kəmqatlina aʕme
gaḥiki ʕal u šex an nošayḏe kit greʕune ġalabe baynaṯṯe koḥozən ruḥayye əmmi hiye ḥa yo aḥna kiban tre mo tloṯo mo
w maxlaṣlan u talan w maṭina w obinaleyo hawxa fako qayiro obinaleyo e haṯe lawyo an noše mə gdəmmilan gdəmmi tloṯo mo gawre koḥəšwi ruḥayye bayn i barriyaṯe nošo laybe kole bi qamaytaṯṯe huwwe u talan l ḥa zlam b tane haṯe ktyo elan mede noquṣo
omər ono kali komannanxu u šexaṯṯe kali komannanxu u zlamano gud lowewa mhaymno b ruḥe lo kolewa i klaytaṯe
zoxu amerle gdobinalux ruʕe du talan
azzehən tre mərralle əmmi ruʕo gdobinalux komallux u šexayḏan
omər ono məllilalxu gamlo ḥḏo lo kowe d foyəš mine xəd kətyo kobəʕ doʕər lo w lo noḥtutəlli li qale qṭaləlli w bəṯr mašpeʕəlle
aṯən mərre lu šex əmmi ala u zlam lo koroḏ̣e d l obinale kule u talan komər gamlo ḥḏo lo kowe məblutu
omər annaqla lebayxu yo u šex u mede d əbʕutu sumu
qayimi naḥiti tloṯo arbʕo greʕune koḥozən ruḥayye m bayn aʕ ʕarab naḥiti əmmi aḥna gəzzano qəṭlinale w šəpʕina
azzehən əmmi haw bolux me ruḥux aṯinalux
fatili ḥeḏore hiye mašḥalle qarʕe di səsto b ḥḏo barme ḥḏo qṭile aḥ ḥamšo
u šex koḥoyər komər laḥ ḥawrone komər lo məllilalxu ḥuru be ma mə səmle appe aḥ ḥamšo b ruʕe d daqiqa lo ṭrele lo ṭrele ḥa mənne lobəṭ b dukṯe
lo komərxina i štaġaliye kəmmi naḥitile ʕaṣro ḥrene hanək ste azzehən bu darbo daḥ ḥamšo qayimi bi ḥarayto hǧəmme aʕle kulle
hǧəmme aʕle čik baynaṯṯe komər alo hule li emo tawo d l aṯi d l aṯiwa lu talanano
čik baynaṯṯe xəd u dewo d mičək bayn aʕ ʕeze kqoṭəl ḥa harke w tloṯo tamo arbʕo bu gabo ḥreno
fayəš kmo mənne rawixi ʕal as səsyaṯṯe əmmi hano malaxo mi šmayo yo moruḏo yo man minan kqodər aʕle ʕariqi
malḥaqle lu šex zbəṭle omər abro lo saymətli mede ono mi naqla d ḥzelilux l abəʕno mqatanno aʕmux w məlli lan nošayḏi lo mqatli aʕmux
omər ono ste lə ksamno mede bas kobaʕno u marwodano d b aḏnux
mḥalaqle u sayfo lu marwodo d b aḏne du šex mbele mine w omər kali komannux riše di šato gdamṭət i ḥaṣlo gdoṯət lu šexayḏi gdamṭət i ḥaṣlo du sawalayḏux w das səsyayḏux w dag gamlayḏux w u mede d konofəq gabux d l amṭət i ḥaṣlo b riše di šato iḏaʕ ono rišux no omər ʕal riši w ʕal ʕayni w azze
daʕər hano madʕalle u ṭarš kulle u sawal kulle madʕalle
amṭele l bəṯr i qriṯo bəṯr u el w daʕər mine
aṯən annaqla u sawal koṯe lam morayḏe koḏəʕ ab bote dam more koṯən
hiye fatəl bu gabo ḥreno va aṯi lu bayto səmle ruḥe latwa hiye w lo nošo ḥzele w lo ḥzele nošo
annaqla u šex u more du sawal koḥayri u sawalaṯṯe kal kodoʕər l dukṯe l man amṭele lə kḥozən noše
mšayalle bu gabano pano layt nošo
azzayo i masale azzayo hul deri šato hawi i šato kamilo ḥzalle kaṯi ele ǧarde d ʕarab rawixe w kamṭalle qumayye sawal ġalabe w kaṯən
hani naqla ḥreto zayiʕi ḥšuwwe aṯən l rišayye naqla ḥreto hani səmme mḥaḏ̣arre ruḥayye d mqatli aʕmayye
ḥzanne aṯən lanne di qale hani kamṭalle aʕmayye sawal w lo aṯən d məbli
aṯən nafəq u šex li qamaytaṯṯe mən yo mən lo yo
aṯi u šex d qṭəʕwa u marwodo d aḏne omər qay u zlamayḏux ṭrele nošo minan mə zlam
omər hoho qay layt aʕmux xabro kit gabux ḥa ma greʕayḏux aṯi čik bi qamaytayḏan qṭile a greʕayḏi aṭ ṭowe kulle
w qṭile an nošayḏi w ṭləble mini i šato d kəmlo amṭeno i ḥaṣlo w oṯeno kali kaṯino xəd məlleli
e man yo u zlamano komər komər gud ḥozene gdoḏaʕne
ʕamar ze i naqla d ḥzalle aḏəʕ hiye aṯən
aṯi ʕabər lu bayto w səmle mqadamle qaḥwa
i naqla d u šex ḥzele məllele lu šex omər hano yo d aṯi li qamaytayḏan w qṭile an nošayḏi
ḥəlle aʕle omər hano lə ksoyəm mede hano lo konofəq me bayn as səsye says das səsyayḏi yo hano
omər alo ḥə d rišux hiye yo a mšayele w ḥzay haka u marwodayḏi latyo aʕme xwa i naqlayo
mšayele omər ʕamar abro hat səmlux u medano omər eh omər koḥozeno u marwodo aʕmux yo mofaqle u marwodo huleleyo omər hano yo
fayiši u šex fayəš tloṯo yawme ḏ̣ayfo qayəm hiye w an nošayḏe w azzehən
annaqla d oṯina lu šex d ʕamar maltamle ar riše di qabilayḏe
latimi məllelalle omər u zlamano i ṭawwuṯaṯe d simole aʕman u nuxroyo yo lo kəḏʕina m ayko aṯi w m ayko aloho mšadallelanyo
hano mə kəbʕina d saymina madaʕrina i ṭawwuṯayḏe
as sowayḏe mərralle əmmi ṭawwuṯo mə gsaymət ṭawwuṯo mə gsaymətle ṭawwuṯo haka əbʕət saymətle ṭawwuṯo magwere i barṯayḏux omər alo ono ste koḥozeno yaʕni kobaʕno mšayannanxu ṭaw maṯe layt
qrelele omər abri hawli iḏux magwallilux i barṯayḏi
hulele iḏe mnakəf lo qadər d omər lo
w lo kowe gabayye d omər lu šex daʕ ʕarab towər xabre
hiye komalle magwallilux i barṯayḏi hiye laybe d omər lo hulele iḏe
maḥatte i daʕwo tloṯo yawme tloṯo lalye bi dahole bi zurnaye u muklo u nḥoro u štoyo u raqḏ̣o u yawmo tloṯo mərre i barṯo du šex ʕal ʕamar w an noše kul ḥa azze lu baytayḏe
ʕaṣriye ʕabiri d dəmxi ʕam ḥḏoḏe maḥatle riše bu gabawo daməx lo ḥəlle bi kačke bi barṯo bi kalayḏe
ṣafro qayəm azzeyo azze bayn as səsyayḏe
ʕaṣriye deri yawmo disane aṯi maḥatle riše w daməx
u zlam latyo zlam latyo kamilo laybe mqadəm laf ela mə gsoyəm komaḥət riše w doməx hul ṣafro
tloṯo yawme u yawmo dann arbʕo aṯyo i emo di kačka gaba məllala əmmo barṯi aydarbo yo u gawrayḏax
əmmo ba yade mə d əmmallax aydarbo yo ʕaṣriye komaḥət riše doməx w ono komaḥtono riši harke dəmxono
əmmo qay ya barṯi qay ya barṯi əmmo lo kədʕono ono lo səmlile mede w lo ǧġilono aʕme w lo hiye ǧġil aʕmi xabro
əmmo ḥəzyono d əmmono l babax ḥozina be ma mə ksoyəm bu zlamano qay hawxa yo latyo raḏ̣yo eba balki aḥna lanna xtoṯe hiye rab minan yo koḥošu ruḥe əšmo hat aʕle
azzayo i ḥurma i emo di kačke azzayo məlla lu šex məllale əmmo u ḥaṯnayḏux lo kəmqadəm laf i aṯto aydarbo lo kəmqadəm laf ela qay
əmmo lo kəḏʕono ʕaṣriye koʕobər komaḥət riše doməx hul ṣafro ṣafro kəzzeyo komičək bayn as səsye
qayəm hiye ste u šex qrele las sowe disane dan nošayḏe maltmile l ḥḏoḏe məllelalle omər u zlamano hawxa i masalayḏe mə kəbʕutu annaqla mə gsayminale hano lo kowe hawxa
hano komanḥət aḥna bi qimayḏan w lo kosamlan hno koḥošulan noquṣ mine
əmmi ya u šexayḏan kit i sawto d kətyo raḥəqto marke tloṯo yawme kit gaba čaqane i čaqanaṯe ayna d ḥoyəf eba mə kibo kurhono towe ebe konoyaḥle
w haṯe i sawtaṯe səḥərdar yo isan laybe mqadəm laf i dukṯayḏa tloṯo saʕayat
mšadere amalle kobaʕno i čaqanaṯe amṭətliyo gəzzeyo w hiye qəṭlole gmamiṯole gməqḏole saymole mede w kxəlṣət mine lo aḥna ʕal i štaġaliye d mərre an nošanək w u šex daʕ ʕarab latlan i taqayḏe mqawmina ruḥan aʕle omər alo ṭowo yo
qrelele omər ʕamar omər eh omər tux abri larke kətlilux šuġlo omər ono kal koqayəṯ kewo ebi hani yarḥo kominakafno d omannux
omər ʕammo qay lo kəmmətli omər mə gdomannux abri ono mede bi arʕo lo komanəḥli žġayni me čaqane d kətyo gab i sawto səḥərdar kalayo b flan dukṯo i čaqanayo gud əṯyo larke maḥatno maye ḥoyafno eba hayo gmaniḥoli w bas mede ḥreno lo komanəḥli
omər ʕammi ono harke w howe mede ʕal foṯe di arʕo aw taḥt i arʕo w lo mamṭene lo kowe ono me ṣafro səm u ḥəšwayḏux gəzzino gdamṭenux i čaqanayo
omər e abri ono zoyaʕwayno əšmo w haw kibi koleno mu kewo d kokoyawli b lalyo lo kodomaxno omər ʕammo lo məftakrət ono ramḥəl gəzzino
deri yawmo qayəm rawəx ʕal i səstayḏe i səstayḏe d koməǧġolo aʕme w mhalaxle
annaqla koməǧġəl aʕma xd i ʕade komalla ayko va gəzzano kəmmole haṯe i ḥurmaṯe d mšadarrallux gaba haṯe ono laybi aʕla hama ono kəḏʕono dukṯa
haṯe kiba məqḏoli w məqḏolux ayko d howina taḥt i arʕo ʕal foṯe di arʕo bi hawa ayko va towina ḥurma səḥərkar yo
w haṯe i čaqanaṯe d kətyo gaba lo malke w lo šulṭono lappe ḥəṣli aʕla
hama aḥna gəzzan ono w hat gəzzan bu čax d hiye kolayšo
ono gsaymono bablisoke gmaqimono u ʕafro w aq qalqe i qyamto gmaqimalla
hiya i naqqa d ḥəzyo i bablisokaṯe gmaḥto iḏa ʕal u layšo lə kḥəzyo lo ḥeḏora lo bu gabano w lo pano
d ʕobrət hat l lawġul kala maḥatto i čaqane bi rafke ʕal iḏux i raṣṭe i naqla d ʕobrət gmaydətla b iḏux w gdoṯət ruxət ʕal ḥaṣi w gʕərqina
haka xaliṣina mu ḥdud di arʕayḏa xa xaliṣina w haka lo xaliṣina w ḥzelalan xa ala azzano ono w hat omər aloho ʕal aloho tuxlono
qayəm u zlamayḏan mhalaxxe hiye w i səstayḏe maṭən maṭən lu aqar di ḥurma sawtaṯe
məllale əmmo harke yo annaqla hat gnəḥtət gəmhalxət halxo u baytayḏa kale qumux
w ono gsaymono gmaqimono i bablisoke gsaymalla kal kolayšo hiya
w hat gʕəbrət ʕal iḏux i yammuniye kala i čaqane maḥatto bi rafke gmaydətla w gədmahazmət d oṯət
ba moṭətli me d maṭətli əšmo kxayfo i masale haka qadirina kxəlṣina
komər i səsto fatilo barimo mu gabano w mano səmla hawa maqəmla i qyamto
i sawto iḏa bu layšo ne lo kəḏʕo mə kit layba ḥayro bu kṯowayḏa layba ḥayro b mede
hamma u hno d hawila maḥatla iḏa w maḥatla qeməsta ʕal u layšo da d lo mičək ʕafro ebe w ṭəmla ʕayna ṣxirila
ʕabər u zlamayḏan me bəṯra va mḥalaqle iḏe li čaqanayo amṭolo w rahoṭo daʕər laf i səsto rawəx ʕal ḥaṣa w i səsto tlela
mhalaxla i səsto annaqla i səstayḏe kofayro bi hawa kəmmila səsto fayərto
saliqo mḥalaqla ʕam aʕ ʕaywe komhalxo
i sawto ḥəlla ḥəlla i čaqane azzayo
məllale əmmo mən howət towət ayko gxəlṣət
ono uʕdo iḏi bu layšo ne ġamo layt gmatimono u lašayḏi mašiġono iḏi w gqaymono w žnuka u darmonayḏux gabi yo
komər hul d mašəġla iḏa bəṯr me d matəmla u layšayḏa qayimo ḥəlla ḥəlla b madənḥo lə ḥzele ḥəlla b ġyoṭe d yawmo lə ḥzela ḥəlla bu samolo bu gabo du yamino abadan lə ḥzela u zlamano ayko va azze
koḥayro taḥt i arʕo layt ḥəlla bi šmayo koḥayro ga ha kal komhaləx waxta d nofəq mu txub di arʕayḏa ʕam aʕ ʕaywe komhaləx hiye w i səstayḏe
ḥəlla hawxa mede m aloho komər naqəṭ b leba ḥubo lu greʕunano d səmle u medano w l abiʕo d məqḏole tawqoḏo
məllale əmmo əmmo lə gsaymono mede ġalabe ebux ono gṭəlbono mede ḥa haka ḥurma hat howət gawro w haka gawro hət howət ḥurma
i səsto məllale əmmo ʕamar omər mən yo əmmo koḥəzyono yaqirət tloṯo qyose
omər alo mʕadlo i masala hawyo ṭawto annaqla
haw kəmšadrilan l dukṯo hawxa ḥaruto
aṯi amṭele i čaqane lu šexayḏe ʕaṣriye yatu ḥəfle eba latwaybe kewo səmwayleyo ḥəǧǧa simowayle nayəḥle
ʕaṣriye ʕamar daməx ʕam i nxiraytayḏe ʕam i kalayḏe ʕam i aṯto xəd i ʕade dag gawre di ʕade lo ṭrele hul ṣafro dəmxo
ṣafro aṯyo i emayḏa mšayelala əmmo barṯi aydarbo yo u gawrayḏux əmmo mayṯat hat w mo babe me diḏax u gawrayḏi ṭaw me kulxu yo
qay annaqla u gawrayḏi mə kibe mšadrutle la dkoṯe d maqatlutle
əmmo hawxa naxa əmmo e hawxa kal kəmmallax u gawrayḏi ġalabe ṭowo yo
azza məlla lu šex əmmo əmmo i barṯayḏux annaqla rḏ̣iṯo yo omər aḥna hawxa kəbʕina xulo kəbʕina ənno lo məhno
annaqla i čaqane nafəq əšma ayko va d kit ḥa kayiwo ha garwono ḥa kibe mde koṯe kosoyəm qəṣd du šexano komoləlla maye kəfxila b qarʕe konoyaḥle u mede towe ebe
annaqla gdəʕrina me ʕamar gdoṯina l ʕali w i aṯto
ʕali kul ṣafro konofəq lu ṣaydayḏe haw kətle lebo məǧġəl ʕam noše
u aḥuno lo koḏəʕ mə ǧarile qṭile mayəṯ ḥayewən xəlle lo koḏəʕ mə ǧarile
w haw kətle ʕayno ḥoyər ʕal i aṯtayḏe lo komqadəm lo laf ela w koḥoyər eba w hiya ste hawyo mandamla ʕal u mede d səmla
w annaqla qayəṯ eba garwo komər kul ḥabṯo bi lašayḏa hawyo xd u ṭawʕo
moryo mnaǧe komər maye šaʕuṯe konoḥət mənne u yawmo kule
lo b lalyo w lo b imomo layba lo yətwo w lo dəmxo kofayšo b lalyo w b imomo kliṯo ʕal raġloṯa
u kewo i lašayḏa kula hawyo xd af fotuḥe maye šaʕuṯe konəḥti mi lašayḏa w lo muklo xd ann noše kəxlo u yawmo kule baxyo
annaqla kamṭən kul yawmo kḥozən ḥa ḥakimo harke kamṭəlle koṯe kobela darmone gelone medone lo kosoyəm mede aʕma abadan
annaqla kəmmi yawmo aṯi ḥa nuxroyo aṯi mu gabo d ʕamar šaməʕ bi čaqanaṯe d komaḥti maye eba ḥayfi an noše eba konoyaḥḥe məllele l ʕali omər
walla b flan ele d ʕarab kit zlam kit gabe čaqane komaḥti maye eba ḥayfi ak kayiwe isan lə kfoyəš mede aʕle səm qəṣd du zlamano
qoyəm omər ya ḥurma hawxa kal kəmmi əmmo yalla xayifo əzzano
qayimi rawixi ʕal səsye maḥtalle teḥoto b xurgo layba koruxo w lo yətwo
mhalaxxe yawmo tre maṭən li dukṯaṯe du šex ʕabiri
ʕawwəl me d ʕamar ḥzalle aḏəʕ u aḥuno aḏəʕ i aṯto du aḥuno
mkasele foṯe da d l əḏʕile hənne
ʕabiri mšayalle əmmi aḥna aṯina kayiwe na w aḥna me flan dukṯo na
məlle lu šex omər ono ʕali no u abro d flan šex no
aḏiʕi ḥḏoḏe ab babonaṯṯe w ġalabe fṣiḥ ebe u šex omər abri mə kəbʕət
omər i ḥurmayḏi koqayəṯ aḥ ḥappoṯani nafiqi bi lašayḏa lo qadirina lo sayminale lo darmone w lo mede lə gnoyaḥla
omər abri harke bi čaqanaṯe xayifo omər lo lə kfayšo fəlge d saʕaye gnoyaḥla
annaqla qrele l ʕamar omər ʕamar ḥzay ḥzay i ḥurmaṯe maniḥa
ḥəlle hawxa maʕabrole ʕal gabo l oḏaye ḥreto məllela omər ḥur annaqla u gawro ze ʕali ze aʕma yo
komalla be ma mə səmlax amar u mede d səmlax baḥ ḥayyayḏax amar be ma mə səmlax me d qayəṯlax u kewano gud əmmat u mede d səmlax gədnoyaḥlax
koməǧġolo i štaġaliye lo štaġaliye d simola aʕme d məlla b dugle aʕle hiye lu aḥuno
kobela čaqane ḥreto latyo i čaqane komərla mašəġ ruḥax komašiġo ruḥa lo ksaymo mede lə gnoyaḥla
komalla ono komannax gud l əmmat u mede towe i raṣṭiye tuyo d səmlax d l əmmat lə gnoyaḥlax
kḥəzyo i ḥurma layt xalaṣ mu hno
gdəmmo ya ʕali uʕdo ono gdəmmallux mede minux komətle m aloho lo komətle
ono u mede d məllilux ʕal aḥunux kule dugle wa w ono məllilux aʕle
w hiye aḥunux riše koyawwa w aṯyono ono ṭləbli mine u šuġlawo w hiye lo maqbele w aṯyono maškeli aʕle
w hat azzux be ma mə səmlux lo kəḏʕono qṭilux mə səmlux ebe lo kəḏʕono w bəṯr mi naqlayo qaṯli u kewano
omər annaqla šqulax i čaqane izax ḥəf ruḥax
azza mašəġla ruḥa hiye maʕlele ʕal foṯe w nšəqle u aḥuno omər ono ʕamar no
nšəqqe ḥḏoḏe u aḥuno omər ya aḥuno annaqla xalliṣət škur mine d aloho annaqla ṭray qoṭanna
omər lo ya aḥuno lo kowe d qəṭlətla ono lo kobaʕno qəṭlətla i ḥurma məlla u mede d səmla daʕiro bi ḥṭiṯayḏa w aloho roḥumo yo gmarḥəm aʕla
komər aṯən annaqla žnuka gab u šex məllele ʕali məllele hano aḥuni yo w maḥkelele i masalayḏe aydarbo hawyo kula hul d maṭən l tamo w hul d aṯi w magwarlele i barṯo du šex
w qayimi aṯən tavda ṭləbbe xaṭər mu šex w azzehən daʕiri ʕam ḥḏoḏe hiye w i aṯto w u aḥuno
w hən žmira saġ zuhoerer tu saġtər
ono əšmi sleman maskobi
babi azzeyo li ʕaskariye ʕam tərkiya zbəṭṭe asiro am muskob
fayəš šawʕo əšne asiro w bəṯr daʕər
daʕər li qriṯo d midən midən bu ṭuro daʕ ʕabode yo ṭur ʕabdin kəmmile uʕdo koqorəlle kurdistan
fayəš məǧġəl ʕal u muskob w mə ḥzele tamo
an noše fayiši kəmmi maskobi yuḥanon maskobi yuḥanon maskobi hawi əšman be u maskobi
w uʕdo kokəṯwina əšman be u maskobi
annaqla gməǧġənnanxu mede hawi bi qriṯo gaban
ḥa zlam w ḥurma lo u gawro i aṯto me tre bote kul ḥa me dukṯo lo koḏaʕno azzehən mballe kul ḥa arban d ḥeṭe w azzehən ṭəḥnənne bi rəḥyo
i rəḥyo raḥəqto yo me midən kiba halxo d saʕaye zəd me saʕaye kəzzehən koṭəḥni
annaqqa tamo bi rəḥyo kokolən lu dawro koṯe ġalabe noše koṭəḥni kokolən bu dawro hul d oṯalle u dawraṯṯe w kṭəḥni w gdoṯən
kit šalwo ʕamuqo bayne l midən w li rəḥyo komhaxli bu šalwano šalwo kibe mʕaryoṯe kibe hne layt nošo ġalabe kəzze w oṯe ebe
azzehən i ḥurma w u zlamano azzehən mballe aʔ ʔarevənaṯṯe azzehən li rəḥyo d be simo kəmmila
azzehən ṭḥənne u lalyawo damixi tamo
aṯən bu darbo u šalwo ʕamuqawo kule u zlam lo mtanele lo məlle mede hul d mhalaxxe saliqi bwar d midən kəmmila i dukṯo aʕ ʕaynoṯe maṭən bwar di qriṯo
tamo moraxle iḏe mḥele qrəṣle i ḥurma d kətyo aʕme
ḥəlla aʕle hawxa əmmo ḥaru baytux haqqa šalwonani šapiʕinanne w mhalaxlan aṯin hul d aṯina qum midən maṭina li qriṯo žnuka komərxət iḏux komoḥətli koqərṣətli
omər hawi hawi lawi riše d aḥunax howe basimo
bas u mede d kobaʕno minax d əzzano li qriṯo lo məǧġolat l əmmat u medano
əmmo lo ono qay gəzzino ono gməǧġolono ʕal ruḥi
aṯyo maṭyo li qriṯo ǧġilo
annaqla i naqla d ḥozənwayle lu zlam əmmiwa hawi hawi lawi riše d aḥunax howe basimo
mofaqqe aʕle hul ʕarəq me midən aṯi lu qudəs u zlamayḏan haṯe tayimo
gdəmminanxu mede masala ḥreto ze hawyo disane bi qriṯo
kətwa ḥḏo ḥurma kurdiye əmmiwayle ḥore
annaqla haṯe ʕayna zahure wayne w tamo baynaṯṯe layt ʕayne zahure ʕaynayye kome ne ʕaynayye šaʕuṯe ne zahure yaroqe ʕayna
aṯyo yawmo əzzawa əṯyowa xd az zuṭoye wa hiya w əṯowa l midən
yawmo aṯyo kətwa tre aḥunone qm aʕ ʕeze ḥa əšme ṣallo wa w u ḥreno əšme šamʕuno wa
ṣallo əšmo zoyaʕwa u šamʕuno lo zoyaʕwa
ṣallo bayn aʕ ʕeze wa u šamʕuno bu gabo ḥreno qoṭaʕwa ṭarfe d amṭe laʕ ʕeze mokalle
ḥəlle ḥzela ṣallo kale tane qayimo maqlabla ṣaʕra ʕal foṯa w ftəḥla ṣadra ṣadrona rabe wayne w brəmla ṣawʕoṯa ʕal ḥḏoḏe w aṯyo laf ele
ḥəlle l ṣallo mə ḥšiwole ḥšiwole ǧənne aṯyo laf ele
ḥəlle i ḥzayto d ḥəzyole qaləb ʕal ḥaṣe dlo ruḥo lebe kayu
aṯyo kəmmo l ruḥa hiya kurdiye yo kəmmo pappu wallah qṭili ṣallo
koqəryole kəmmo ṣallo ono ḥore no
kofotəḥ ʕayne ḥoyər aʕla koḥozela ḥore koḥozela kḥošu ǧənne yo naqqa ḥreto konofəl dlo ruḥo
qayimo qrela əmmo šamʕono mu gabo ḥreno du šalwo itux wallah aḥunux mayəṯ
omər maḥramto mə səmlax b aḥuni səmlale mede əmmo wallah lo səmlile tə mede lo qariwalle lo iḏi lo qariwole tə mede lo səmlile tux ḥzaye
aṯi šəmʕuno aṯi aṯi riše ḥzele kale nafilo ʕal i arʕo
omər ḥaru baytux ṣallo mə hawi ebux haṯe ḥore yo mə haqqa zayʕət me ḥore
ḥəlle ftəḥle ʕayne ḥzele u aḥuno ʕəl me riše
i naqla d ḥzele lebe qawi qayəm ḥəlle ga kala ḥore bu gabawo kliṯo mədle lak kefe w falət bəṯra
ḥore əmmo walla annaqla šrolo yo walla gqoṭeli pir kureš
 koyomən pir kureš aṭ ṭaye 
pir kureš annaqla gqoṭeli
qayimo ʕariqo w azzayo tayimo
kətwa kəmmi malko kətwa bi walayayḏe ḥa faloḥo faqiro wa ġalabe
kətwayle karmo kul yawmo əzzewa ḥofarwa u karmayḏe w samwayle hiye w an naʕimayḏe ḥoyənwa mine mu karmano
yawmo azzeyo lu ḥforo koḥofər ḥeḏər as sate nafəq taḥt u nargayḏe nafəqle qaduro mofaqle ftəḥle u qadurano ḥzele kale malyo dinore d dahwo
qayəm fṣiḥ u faloḥo maḥatle bi ʕabayayḏe u qaduro w ṭʕənle w aṯi lu bayto
aṯi məlle li aṯto omər ya ḥurma omər adyawma kal koḥzeli mede ġalabe ṭowo
əmmo mən yo omər alo ḥzeli qaduro d dahwo bayn u karmo
əmmo ya u zlamayḏi ahno elan w lan naʕimayḏan gmakfelanyo hul d mayṯina
omər ašər ya ḥurma hano elan lo komanfəʕ l mede gqamno mobanne lu malko
i ḥurma məllale əmmo mdaywnət alo šqile minux məblətle lu malko mə gsoyamlux u malko
omər aḥna mə gsaymina bu dahwano məblinale lu malko u malko glozamle
kit gabe ġalabe koṯele noše w koṯele ḏ̣ayfe kit aʕle zəd minan komṣarəf hiye
har səmla lo səmla i ḥurma lo qadiro maqanʕole
qayəm əmmo lebux yo omər komaḥete bi ʕabayayḏi makraxle ḥaṣe maḥatla u qaduro bi ʕabayayḏe w azzeyo
azzeyo gab u malko maṭi lu tarʕo məlle lat tarʕone d kətne ʕal u tarʕo du malko
omər amṭeli qaduro d dahwo kobaʕno d mosaqne lu malko
saliqi at tarʕone mərre lu malko əmmi kaṯi faloḥo komər kit aʕmi qaduro d dahwo kamṭeliluxyo
omər ṭro oṯe saləq u zlamayḏan drele šlomo ʕal aḥ ḥoḏ̣ure w ʕal u malko
madʕalle u malko omər mə kəbʕət ya u zlamayḏi
omər ašər u malkayḏi ḥzeli adyawma bayn u karmayḏi ḥzeli u qadurano kale malyo dahwo w omanno ono
mə ksamno ebe ono ono kal koḥoyeno w an naʕimayḏi mu karmayḏi
w elux hat kit aʕlux maṣruf ġalabe w koṯelux ḏ̣ayfe kit gabux ḥaylawoṯe kəmṣarfət aʕlayye
omər e maḥete manḥatle ḥəlle u malko kale u qaduro šrolo malyo dinore d dahwo
omər hawulle dawqo d laḥmo u sefoqo d bšolo
qayəm huwwalle lu faloḥo dawqo d laḥmo u sefoqo d bšolo
aṯi ṭʕinile w aṯi lu bayto i aṯto əmmo əmmo ha u malko mə hulelux
omər alo ya ḥurma huleli dawqo d laḥmo u sefoqo d bšolo
əmmo ḥoru u bayto aʕlux lo məllilux lo məblətleyo
omər ya ḥurma aḥna mə gsaymina ebe aḥna kalan mi raḥmo d alo lo konoqaṣlan mede mə ksaymina bu dahwo əmmo lebux yo
qoyəm u zlamayḏan deri yawmo disane gəzze bayn u karmo disa w hiye koḥofər ḥzele qaduro ḥreno
ṭʕənle w aṯi rahoṭo disane lu bayto aṯi lu bayto məllela li aṯto omər ḥzeli qaduro ḥreno
əmmo annaqla hano elan yo omər ašər lo kowe elan hano ste gmobanne lu malko
qoyəm disane səmla lo səmla i ḥurma d qədro maqanʕole lo qanəʕ
azze disane maḥatle bi ʕabayayḏe w ṭʕəlle b ḥaṣe annaqla d kətne ʕal u tarʕo du malko aḏiʕile
əmmi ha mə amṭelux omər amṭeli adyawma ze qaduro d dahwo
saləq drele šlomo ʕal u malko u malko omər ha ʕal aʕ ʕayne aṯət mə kit aʕmux adyawma
omər ašər u malkayḏi adyawma ḥzeli qaduro d dahwo
omər maḥete hawule dawqo d laḥmo u sefoqo d bšolo disane huwwalle sefoqo d bšole w dawqo d laḥmo
daʕər u zlam gab i aṯto i aṯto gaḥiko aʕle əmmo ḥaru baytux
aṯməl hulelux dawqo d laḥmo u sefoqo d bšolo w azzux adyawma ze ṭʕəlluxle qaduro d dahwo disa hulelux sefoqo d bšolo w dawqo d laḥmo
omər ya ḥurma mə gsaymina ebe hama halbat ele ṭaw yo me gaban
u yawmo da tloṯo disa azzeyo da tloṯo ḥzele qaduro ḥreno ṭʕəlle w aṯi lu bayto
aṯi lu bayto məlle li aṯto i aṯto maqəmla i qyamto
əmmo i arʕo w i šmayo moṭən l ḥḏoḏe u qadurano annaqla lo koballuxyo w kfoyəš elan w la zʕurayḏan
omər omər abadan lo kowe ḥa yo w muryo aloho əlla gmobanne hano ste lu malko
əmmo ḥzela i ḥurma lo qadiro aʕle hiye gawro yo hiya ḥurma yo lo qadiro
qayəm əmmo makrax ḥaṣux maḥatle i ʕabaye bayne kaṯpe w mədla hiya l kefo w maḥatla bi ʕabaye əmmo zux aloho lo madʕallux b twarte d qḏolux
w ḥur kali kəmmallux gud oṯət larke ono w a zʕure gqayminalux qəṭlinalux lo dəʕrət l gabi lo kəbʕono ḥəzyallux
izux annaqla fəš gab u malkayḏux ṭro obelux dawqo d laḥmo w sefoqo d bšolo
aṯi u zlam lo madʕalle aʕla aṯi aṯi d kətne ʕal u tarʕo du malko fayəš kəḏʕile lu zlam mosaqqe
u malko omər ḥa mən amṭelux adyawma omər ašər u malkayḏi disa koḥzeli qaduro ḥreno d dahwo
manḥat manḥatle kḥoze kefo mgandro bi ḥolo hawxa bayn fəlge du ʕulmo
hano mən yo kogəḥkət aʕli omər ašər ya u malkayḏi hano lo koḏaʕno
ono qaduro d dahwo wa hano komibayən ənnu qaləb bu darbo hawi hawi kefo
w i ḥurmayḏi haw koḥuyoli gud lo maḥtətli gabux xodumo samno mede harke bu quṣro w əlla lo fayəšli bu bayto lə kṭorən ʕobanno a zʕurayḏi w lo i aṯtayḏi
qrele lu rišo dax xodume d kətne gabe omər zux manḥat kaṯili səsyo mu ʕmiro aṯiliyo mšadalleliyo hno ṭro obe bole aʕle hawule laḥmo ṭro oxəl w šote w doməx w obe bole ʕal u səsyano
manḥatte yatu xodumo kit gabe səsyo ġalabe ṣpahi yo w kobe bole aʕle kul yawmo
annaqla hiye u zlamayḏan d əmmina u faloḥo kobe lu səsyano komokele w komaštele w komnaḏ̣afle
bəṯr b ḥaftiye ḥamməšto yawme aṯile lu malko naʕame naʕame hayo ste hadiye aṯyoleyo
məlle lu u malko məllele lu faloḥo omər i naʕamaṯe ze haw bolux aʕla mokela w mnaḏ̣efa w suma
omər ʕal ʕayni ya u malkayḏi latli šuġlo u yawmo kule kofašno yatiwo
u səsyo tane lo košoġanno komnaḏ̣afne kobene muklo w maye haṯe ste gdobeno boli aʕla fayəš koxodəm u səsyo w i naʕame
azze yarḥo mede hawxa naḥət u malko gabe
omər ha mə kəmmət u səsyano aydarbo ḥzelux maṭ ṭowe yo
omər ya u malkayḏi d omannux mede omər mən omər u səsyayḏux ġalabe ṭowo yo hama kibe kibe ʕade daq qanyone
omər aydarbo kibe ʕade daq qanyone omər ašər lo koḏaʕno koḏaʕno kibe ʕade daq qanyone u səsyano
omər w i naʕame i naʕame aydarbo yo omər ašər i naʕame ze naʕame ġalabe šafəryo yo bas kibe i ʕade da gyoṯe
kowe lo kowe omər ya u malkayḏi ono kali məllilux u medano annaqla mšayal
qoyəm u malko mšadər bəṯr u ʕmiro d amṭelele u səsyo omər hat huluxli u səsyano kəmmət mas səsye ṭowe kḥel yo
u səsyano mən yo w i emo u babayḏan mən ǧəns ne mən šəkəl ne
omər ya u malkayḏi hani i emo du səsyano mas səsye ġalabe ṭowe ma kḥel kḥel qamoye w u babayḏe ze hawxa
bas i naqla d hawi i emo mayiṯo maməṣlan ʕal tərto omər bas bas yo
aḏəʕ ənnu u səsyano mbele i ṭabiʕa daq qanyone i naqla d moyaṣwa mi turto
mšadalle bəṯr u zlam d amṭelele i naʕame omər i naʕamaṯe m ayko yo m ayko amṭolux
omər ašər ya u malkayḏi i naʕamaṯe ḥəzyoli bəḥto w amṭoli amṭoli maḥtoli taḥte gḏayto i gḏayto məfqola
w rabyo ʕam az zoġune ʕam a hne di gḏayto w ġalabe šafərto wa omanno elux kayəsto yo omər zux bas yo
naḥət gab u faloḥo məllele omər ḥur u səsyo aḏiʕət nafəq šrolo u mede d məllux
w i naʕame ze u mede d məllux aʕla nafiqo šrolo kobaʕno d əmmətli uʕdo i aṯtayḏi aydarbo yo
omər ya u malkayḏi i aṯtayḏux kul nošo koḏəʕ i barṯo d flan malko yo i emo iḏəʕto yo kulle iḏiʕin ne hani ono kibi d omanno omər lo kowe
kobəʕ d əmmətli mən yo i aṯtayḏi mən hno mən ṭabiʕa kiba
omər gud obətli šlomo gdomanno omər ono baxt diḏi elux lo kosamno mede aʕmux yagǧar
omər ramḥəl bəṯr me fəlge d yawmo nḥatu hat w hiya lu bəstono w hawxa krax kraxto b gawe du bəstono w dʕar slaq lu quṣrayḏux w tux bəṯr gabi hat tane lḥuḏux gdomannux omər e
deri yawmo naḥət u malko w i aṯto mhalaxxe hawxa bayn u bəstono šawṭo
daʕiri saliqi lu quṣro naḥət u malko lḥuḏe naḥət gabe omər ha mə ḥzelux
omər ya u malkayḏi i aṯtayḏux i barṯo du malko yo i emo malkṯo yo w iḏəʕto yo kul nošo koḏaʕla
omər lo kowe i arʕo məṭyo li šmayo gdəmmətli omər gdobətli šlomo omər šlomo elux tə isan lə kqodər samlux mede yagǧar
omər d omannux ya u malkayḏi kiba ṭabiʕa daq qarač aq qarač gaban az zuṭoye w aq qarač kəmmənne hani lo koḏaʕno aydarbo omanno u hnaṯṯe ġalabe noše lanne ṭowe yaʕni
koʕayši ʕal u gnowo w ʕal u zmoro ʕal am medone d latne ṭowe
qayəm u malko qḥir ġalabe bas hulele šlomo laybe yaʕni d omalle lo aw d soyəm mede ebe
mšadalle bəṯr i emo di aṯto bəṯr i ḥmoṯo d əmmina aṯyo
omər ḥur ḥa yo u muryo aloho gud l əmmatli u šrolo uʕdo gqoṭannax
i aṯtayḏi mən yo m ayko yo aydarbo mən yo u hnayḏa mə kiba mede nuxroyo
əmmo ya u malkayḏi i aṯtayḏux tə mede layba i aṯtayḏux i barṯayḏi yo i barṯo du malko d flan ḥa yo du hno yo layt eba tə mede
omər lo kowe mətfakar kiba mede i aṯtayḏi kiba ṭabʕi latyo ṭawto
əmmo alo d əmmallux kiba uʕdo aṯi l boli əṯyowa ḥḏo qaračiye gaban w ono kayuwayli w i qaračiye mamiṣowa
qayimi maməṣṣe i barṯayḏi mi qaračiyayo ono lo qadirono mamiṣalla hulala ḥalwo yaʕni šabṯo hawxa tre šabe mede omər zax bas yo azzayo
naḥət annaqla hano u malko fayəš kozoyəʕ mine omər annaqla fayəš dawri kobəʕ d əmmət aʕli ono mən no
omər ya u malkayḏi hat hat nošo kibe d omər aʕlux mede hat babux iḏiʕo yo emux iḏəʕto yo qaštux ǧəddux kulle iḏiʕe ne lo kobaʕla hno
omər lo kowe alo ḥə d riši w ḥə d riše d babi gud l əmmətli ono mən no w mən ṭabiʕa kibi ono gqoṭannux
disane naqla ḥreto ṭləble šlomo mine hulele
omər ašər ya u malkayḏi lo koḏaʕno yo mu ṭaboxo hət yo mu faromo du laḥmo hət
kowe lo komər lo məlluxli w məlli zux mšayal ʕal ruḥux
hano lo ṭrele lo fayəš gʕore b galde u malko waxta d midaywən
saləq i emo heš saġ wa fayšowa qrelela qrelela marṯaḥle dəsto d maye ṭrele am maye rəṯḥi w zbəṭli l ṣaʕra
omər ḥur yade gud l əmmatli alo bu moro di arʕo w di šmayo uʕdo gmaḥatnax bayn am mayani d korəṯḥi man yo babi
yade babux u malko yo flan yo mu gabano mano omər lo kowe gdəmmatli
əmmo alo waki maṭyo i masale lawxa w maḥtətli bayn am mayani šəlqətli alo babux azzewa naqla hawiwa ġazwe azze li ġazwe
kətwa u ṭaboxo w u faromo alo a tre aṯən gabi lo kəḏʕono m ayna ḥa hat
hano i naqla d šaməʕ mdaywən naḥət gab u faloḥo omər yabo u mede d məllux kule nafəq šrolo
kobəʕ d əmmətli annaqla əmmətli aydarbo aḏiʕət am medonani
omər ya u malkayḏi kul mede hani am medonanni lo kobaʕʕe d ḥa ġalabe mfakər appe komiḏoʕi l ruḥayye komibayni omər aydarbo
omər u səsyo maḥatwayne u muklayḏe ḥeṭe diqe w muklo ġalabe naḏ̣ifo w maye naḏ̣ife
i naqla d oxalwa maḥatwa feme bayn aḥ ḥeṭe b nḥire nopaḥwa
at tawre i naqla d kəxli u ʕlofaṯṯe konəpḥi b nḥirayye
omər hayo aḏiʕinala w i naʕame omər i naʕame i ʕadayḏa lo kəxlo mede d lowən naḏ̣ifo naḏ̣ifo
haṯe gmaḥtətla u muklo lo kəxlole əlla gəzzayo gəmxarpo bi arʕo b raġla w gməfqo kurməkat w gməfqo tlawʕe w gməfqo medone hne me bayn i arʕo w medone mlawte kəxlo haṯe i ʕade da gyoṯe yo eba
omər haṯe ze aḏiʕinala i aṯtayḏi aydarbo aḏiʕətla maq qarač yo
omər i aṯtayḏux i naqla d naḥitət hat w hiya w karixutu bu bəstono koḥayro bu gabano w pano w hat mhalxo aʕma w hiye koḥayro ḥeḏər ruḥa
haṯe i ʕade daq qarač yo aq qarač hawxa kosaymi
omər w ono dawri fayəš omər ya u malkayḏi hat tre kore amṭelilux kul naqla qaduro d dahwo
koṯət kəmmət lax xodumayḏux kəmmət hawule dawqo d laḥmo w sefoqo d bšolo
e hano nošo kosoyəm u medano hama gdobətwayli sayfo gmalawšətwayle ʕabaye gmalawšətwayle mede w kul naqla gdəmmətwa hawu le dawqo d laḥmo w sefoqo d bšolo
e haṯe mbayno wa annaqla babux ya faromo wa ya ṭaboxo wa
kətwa bu ṭuro bu ṭuro daʕ ʕabode ḥasyo əšme ḥasyo afrem
kətwayle səsto səsto kḥel ġalabe ṭawto wa
w ġalabe u ḥasyo roḥamwa i səstaṯe as səsye kḥel am moraṯṯe ġalabe korəḥmənne lo kobənne bi ruḥaṯṯe
aṯyo i səsto lu grošo kobəʕ gorašla me səsyo w lo kowe gərši i səsto kḥel d lowe səsyo kḥel xtoṯa
mšayele u ḥasyo mšayele omər lan noše d kətne gabe omər i səstayḏi kobaʕno gorašna
w kobaʕno səsyo towe kḥel xtoṯa l ayko kəmmutli d əzzino gorašno i səstayḏi
mərralle əmmi ala ya u ḥasyayḏan kit šex bayn aʕ ʕarab kəmmile šex dham
hano kit gabe səsye kḥel gud əzzux mḥalqət ruḥux gabe kowe d obelux səsyo me diḏe oṯe li səstayḏux w məṭʕono
w aʕ ʕarab ġalabe koməhni lo kobən as səsye lo kobənne gud howən as səsyaṯṯe kḥel noquṣo d kobən as səsyaṯṯe məhnənne ʕal səsto d noše nuxroye
kəmḥafḏ̣i ġalabe ʕal u ǧənsaṯṯe ʕal i kḥeliye das səsye d ruḥayye
mərralle lu ḥasyo əmmi u šexano šex dham d əmmina kale i dukṯayḏe bi hno bi barriye yo
əzzux gabe w mḥalaq ruḥux gabe lo komadʕallux ṭowo yo ġalabe lo komadʕər nošo twiroyo me gabe
qoyəm u ḥasyo rawəx ʕal i səstayḏe w səmle qəṣd du šexano
azzeyo azzeyo d əmmina yawmo tre mhalaxle kul qriṯo d konoḥət eba komšayəl ayko va azze kəmmile ayko va azzeyo
u yawmo da tloṯo maṭi l margo kal kibe səsye w gamle w ʕwone w ʕeze mede mede dlo ḥəšwo
bayn u margano kulle koroʕən ar ruʕye kalənne baynaṯṯe
ḥzele zlam sowo b daqno ḥeworo kale yatiwo w koboxe
ḥzele u ḥasyo ḥəlle ʕal u zlamano ḥzele kit iqoro b foṯe
zlam latyo latyo noquṣo komibayən i rabuṯo aʕle komibayən zlam ġalabe mbayno yo me foṯe komiḏəʕ u isan
u ḥasyo naḥət mi səstayḏe w drele šlomo aʕle
madʕalle u šex aʕle
omər u ḥasyo məllele omər ya ya mbarxo d əmmina amalli qay koboxət
omər papaz hənne aʕ ʕarab kəmmi lu ḥasyo kəmmile papaz izux b darbux hat latyo u medano latyo u šuġlayḏux
omər ašər ono lo kəzzino marke w gud l əmmətli mən yo qay koboxət
faqiro hət kətlux maḥčet hət d mede balki qodanno ono samnux mede
gaḥək u zlam sowo gaḥək omər faqiro omər koḥozət u ṭaršano d kətyo qumux kule
annaqla ʕeze w ʕwone w gamle w səsye w qanyone kəmmile ṭarš
omər e omər kule diḏi yo e omər qay koboxət naxa
omər koboxeno aḥna me ǧəddonan me šawʕo babe kətwa gaban səsye balak hani kowe tre gawne kowe aʕlayye ḥewore w semoqe
hani qṭiʕiwa me gaban me šawʕo babe qṭiʕi as səsyani aḥ ḥewore w semoqe adyawma səsto me diḏi hawila muhro balak
u ḥasyo məllele omər hano ʕal hawxa koboxət
omər lo papaz lo ʕal hawxa koboxeno
omər naxa qay qay koboxət
omər koboxeno u abrayḏi gawər ḥḏo qaračiye
aydarbo omər gawər qaračiye
omər hawxa hawi w i qaračiyaṯe bəṯr me mo əšne gud towe u tuxmayḏi w a zʕurayḏi w a zʕure du abrayḏi w gdəʕri lu aṣlaṯṯe lu hno daq qarač
a hat annaqla u šex komšayele komər hat l ayko gəzzux hat maqwelux aʕli bu šeyolo w hul d məllilux u mede d kətwa b lebi
annaqla ḥež u ḥasyo lo koḏəʕ ha hiye u zlamano man yo
omər ašər ono noše mšadarralli mərralli əmmi zux gab šex dham kit gabe səsye kḥel balki obelux səsyo me diḏe gəršət i səstayḏux mine
omər ya papaz ono no šex dham gud hat qədrət saymətle mede ono u mede d əbʕət gdobenux
omər mən omər gud qədrət əzzux maqanʕət u abrayḏi mṭaləq i aṯtayḏe omər bu moro di arʕo w di šmayo u mede d ṭəlbət lo komannux lo
omər ʕal aloho ayko yo u baytayḏux ayko yo u xaymayḏux
məllele aʕla qaruto fayəšle fəlge d saʕaye gmoṭe li ele daʕ ʕarab
məllele omər u kon rabo d kulle kḥozət xəd goke d dahwo ʕal qarʕe du kon hawo diḏan yo
gəzzux w annaqla ono lo koḏaʕno mə gsaymət hat
omər ʕal aloho w aʕli kazzino annaqla ono
qayəm u ḥasyo ḥasyo afrem rawəx ʕal i səstayḏe w səmle qəṣd du kon du šex
mhalaxle maṭi maṭi li ele daʕ ʕarab ḥəlle lo komḏ̣ayəʕ u kon
azzeyo azze nafəq u abro du šex qrelele omər omər b xer aṯət ya papaz nḥat
aʕ ʕarab kit gabayye ʕade komaqabli ḏ̣ayfe ġalabe yaʕni koməhni ʕal i masale daḏ̣ ḏ̣ayfe d oṯe ḥa qm u tarʕaṯṯe d lo noḥət gabayye oxəl w šote gabayye lə kḥozəlla ṭowo d lo noḥət noquṣo yo aʕle kowe
məllele omər omər ḥur abro ono kətli gabux ṭalab ḥa gud lo saymətle ašər lo konoḥatno mi səstayḏi
omər mən yo papaz omər gud obətli waʕd d saymətli u mede d obaʕno gədnoḥatno
omər waʕd ʕam aloho ha u mede d ṭəlbətle d qodanno aʕle gsamne
annaqla hiye u ḥasyo koməǧġəl ʕam u abro du šex i aṯto du abro du šex nafiqo lu tarʕo di xaymo du kon d əmmina
omər kobaʕno u ḥasyo komalle kobaʕno mṭalqət i aṯtayḏux
i naqla d məlle kobaʕno mṭalqət i aṯtayḏux i aṯto du abro du šex ftiḥo baṣ ṣuʕre bal lawṭoṯe mede mede mlawto koməǧġolo xabre
hano u abro du šex heš lə ḥzewayle lo šaməʕwa xabro me fema lo ṭowo
aḏiʕi i naqlayo haṯe qaračiye daʕiro lu aṣlayḏa
wegave i naqla d šaməʕla hawxa kolayṭo al lawṭoṯani omər zax ṭaliqa hat mini lo kobaʕnax
naḥət u ḥasyo drele šlomo aʕle w nšəqle w ʕabər
yatu yatu u abro du šex ʕam gabe məllele omər kul mede uʕdo səmli u mede d ṭləblux mini
u mede d kobaʕno d oḏaʕne qay səmlux aʕmi hawxa w aṯət ṭləblux mini u ṭalaq di aṯtayḏi lo kəḏʕətla w lo kəḏʕətli
omər abri ono aṯoyo bu darbo nošo mšadarralli gabayxu
aṯoyo ḥzeli gabux kale bu margo bu darbo kal komarʕe ar ruʕye komarʕən u ṭaršaṯxu
kale u zlam sowawo kal koboxe dreli šlomo aʕle w mšayelile mə kibux qay koboxət
omər məlleli ya papaz zux b darbux latyo šuġlux hano
omər məllile imeli aʕle d omalli mən yo qay koboxe faqiro yo maḥčet yo balki qodanno msaʕadne ono samno mede
omər məlleli kule u ṭaršano diḏi yo bas mede ḥa d komabxeli me šawʕo babe kəmmənne annaqla hənne raxša balak qṭiʕiwa as səsye balak me gaban
adyawma səsyo me diḏi hawila muhro b tre hno ḥeworo w semoqo
omər məllile annaqla hano komabxelux
omər lo hano lo komabxeli u medano bas komabxeli u abrayḏi gawər ḥḏo qaračiye
w məqqa d əzzeyo əšne əlla i qaračiyaṯe u ǧənsayḏan kul doʕər lu ǧəns daq qarač haṯe d komabxoli
u ḥasyo omər ono aṯino annaqla məllile ənnu ʕal aloho w aʕli gdoṯeno ṭolabno minux mṭalqətla w ḥzelux mən hawi
omər ya papaz ono ġalabe ġalabe mamnun no minux w ono ġalabe ono heš lə ḥzewayli mina xabro lo ṭowo bas a u mede d ḥzeli adyawma i štaġaliye d ǧġilola škur mine d alo ġalabe d xaləṣno mina
w aṯi ʕaṣriye u šex ġalabe fṣiḥ ʕam u ḥasyo w grəšle i səstayḏe mas səsyayḏe ma kḥel w qayəm daʕər
der blöde knabe und das mädchen
ono əšmi murad šamʕun me midən hawino b məddo aṯīno larke zʕuro lo koṯe l boli mede d midən me ḥamšaḥṣar əšne babi mərleli čərroke hul l uʕdo koṯe l boli d omanno kmo xabre mina
komər naqla kətwa u abro du malko koməštaʕe ʕal u baḥar
šapiʕo baxəra rabṯo w kətwa aʕla kačke ḥliṯo ġalabe
qoyəm i kačkaṯe kḥayro ʕal u zʕurano maʕǧabla ġalabe
ḥəlla aʕle lo ḥəlle aʕla kətwa e ʕumre štaḥṣar šwaḥṣar əšne
qayəm kətwa b iḏa mraye maḥtola ʕal u šafaq ʕal i šəmšo w maḥtola b ʕayne ḥəlle aʕla
i naqqa d ḥəzyole rafi w lo kofohamwo mede
i baxəra azzayo w hiye lo ǧġile aʕma
kətwa b iḏa kmo ġarat w kaʕbe mḥalqila lu zʕuro w azzayo
u zʕurano aṯi lu bayto w u fəkrayḏe ʕal i kačkaṯe yo hawi ʕayan
i emo kamṭole u muklo u babo komšayəl aʕle nošo lo koḏəʕ qay kayule
daməx bag gale amṭalle aḥ ḥakime u babo lo ṭrele ḥakimo bi qa qriṯayo əḏʕi qay hawi kayiwo u zʕurano nošo lo koḏəʕ w lo hiye mərle lu babo qay kayule
yawmo u ḥolayḏe bi qriṯo ḥreto yo aṯi lu quṣro mšayele ʕal u abro di ḥoṯo mərralle innu kayiwo yo
qayəm aṯi l gabe mərle ono kḥozeno u ḥawalayḏe
ʕabər ṣxərle u tarʕo w yatu ʕam gabe fayəš mšayele šuwole ġalabe w lo komǧawable abadan
mərlele ḥur ya obr = ya u abro d ḥoṯi ono hawi b qarʕi medone ġalabe w ono koḏaʕno u kyowayḏux korəḥmət ḥḏo w lo kəmmət w kominakfət
yawmo may yawme ono rawixo no ʕal u səsyo b qriṯo ma qriyawoṯe hawi wa lalyo w saṯwo w maṭro i arʕo kula ḥewarto mu talgo
ḥərli ḥzeli bayto dəqli ʕal u tarʕo ftəḥḥalli u tarʕo
ʕabərno lawġul kətwa tre niše l ruḥayye
qayimi an nišani manḥattalli mu səsyo maḥatte u səsyo b dukṯo w ono amṭallalli muklo axili w mərralli
illa a trayna gḥayfinalux yaʕni gḥayfili xd u yaban
qayəm amṭalle lagan maḥatte ʕal u laganano ṭəšše u ṣafonano w fayəš ḥayfile 
ḥəffe mlalle ʕayne masmalle mu ṣafono w ftəḥḥe u tarʕo w mḥalaqqe larwal tfəkke larwal mḥalaqqe w naḥət bi kaṣe
w naḥət w lo koḏəʕ briṯo ayko yo lo u tarʕo ḥzele w ṣxərre u tarʕo w me ʕayne sami
fayəš bi ḥalayo fəlge d saʕa w lo koḏəʕ məs soyəm mayəṯ mu quro w mu talgo
ḥəlle ḥzele bayto qayəm azze lu baytawo ʕabər lawġul ftəḥle u tarʕo w yatu kətwa ṣṭabəl wa tawno mašḥalle ruḥe bu tawnawo w maḥatle ʕal ruḥe hul towe ṣafro
hawyowa i saʕaye tre tloṯo bəṯr fəlge d yawmo košoməʕ qolo
ḥzele tre gawre laltaḥ koməǧġoli ʕam ḥurma bu taboqo d lalʕal koməǧġoli aʕma w kəmmila aḥna gəmḥalqinalax u ḥawlano w hat maṣər raġle w guršinale
kqaymo i ḥurmaṯe kalyo w mḥalaqqe a trani u ḥawlo azzayo maṣərla raġle du gawro d gərši u gawro
u gawro kowe u gawro di ḥurma
hano xayifo krohəṭ gmamṭe u šalfayḏe ḥozewa šalfo tamo w kqoṭəʕ u ḥawlo w kfoyəš šyar u zlamayḏan
i naqqa d kowe šyar kqoyəm ḥzele raġloṯe maṣire ne aḏəʕ kit nošo səmle mede ebe
man yo man yo məlle amar man hət məlle ono flan hano laybi oṯeno gabux zalṭono no hawli i ʕabayayḏux
hulele i ʕabayayḏe maḥtole ʕal ruḥe w aṯi l gabe məlle mən hawi ebux qay hawxa hət məlle ono hawxa hawxa hawxa u ḥawalayḏi
w qay qṭiʕlux u hawlo mərle i aṯtayḏux hawxa səmla ebux
kqoyəm xayifo gmamṭe i aṯto gnoḥarla
w maḥətle kmo yawme gabe gəzzeyo gmamṭele səsyo w mamṭele ǧule ḥaṯe w gmarwaxle aʕle w d omalle zux aloho howe aʕmux
annaqla gdoṯe komər lu abro di ḥoṯo hawxa hawi b riši man niše ḥaram
ha ono rab minux no w mǧarbo no ġalabe w amarli mən yo u čərrokayḏux d qodarno msaʕadnux
qayəm u zʕuro hawi lebe tasal w mərlele
mərle ṭayyəb annaqla fayišo aʕli haṯe gəmšayəl u baborano m ayko l ayko azzeyo aḏəʕ u baborano azzeyo l maṣər
kqoyəm gdoṯe u ḥolo lu babo du zʕuro gdomarle hawli dahwo w kallawat ġalabe w hawli səsye w gawre aʕmi gəzzino laf maṣər hawli u zʕurayḏux aʕmi
gəzzehən kulle l maṣər gyotu b darga rabṯo gmaḥət ax xiyamaṯṯe kulle tamo w gyətwi
hano kul yawmo gnoḥət lu balad koyotu b qahwe homaṣrəf ʕal i qahwe kula
w kosoyəm ʕazayəm gabe ġalabe w komaṣrəf d lo ḥəšwo
u xabro maṭi lu malko d maṣər aṯi ḥa nuxroyo kit aʕme kallawat hul d əmmət bas
hano hawi iḏiʕo ġalabe b maṣər yawmo ksoyəm ʕazime rabṯo w kqore u malko w aw wazire kulle d oṯən maʕri gabe
aṯən maʕralle i naqqa matəmme u zlam komšayəl u malko amarli aq qonune d gabayxu aydarbo ne
mərlele aq qonune gaban iḏa kan ḥa gnule me ḥa w u ganowo msik mede mine gmiṯabto aʕle w gəmsalmina u ganowo lu zlam u mede d obəʕ ksoyəm ebe
məlle bas yo ono haṯe kobaʕna w lo kobaʕno mede ḥreno
gəzzeyo šabṯo ʕal i ḥalaṯe gdoṯe u zlam gdobe amro lag gawre d aʕme kulle adlalyo i saʕaye traḥṣar lo maqəm ṭaʕino d omannolxu xabro
u zlamano gəmšayəl baʕdan gdoḏəʕ i barṯo i kačkaṯe man yo gdəmmile i kačkaṯe ktuyo i barṯo du sayomo du dahwo rab mas sayome d dahwo d masər kula zəfkar lo koḏaʕno 
gəzze gəmšayəl aʕla tamo yo
me ruḥqo kmaḥwela lu abro di ḥoṯo kḥozela gdomər haṯe yo
gəzzeyo gmamṭe ḥurma sawto gdomarla zax gab i kačkaṯe w amarla kobaʕno u zʕurayḏi ḥozelax bas ḥamšo daqaʔəq
w mbal hay mo dinore dahwo w hawla ne
gəzzayo i ḥurmaṯe i sawto gəmṭabqola w kṭəryo əṯyo lu quṣro laltaḥ gaba w əzze u zʕuro ḥozela
w gdəmmole i saʕaye traḥṣar b lalyo ṭroṯe w ono kḥəzyalle
i saʕaye traḥṣar b lalyo u zʕuro gəzzeyo gyotu bi durto kkole i kačkaṯe d əṯyo
hawyo traḥṣar w ruʕo traḥṣar w fəlge ḥḏo nuquṣ ruʕo l aṯyo i kačke gnaʕəs daməx
i naqqa d daməx qayimo aṯyo ḥzela damixo yo daʕiro
qayəm ʕal ruḥe ḥzele innu layto kačke daʕər gab u ḥolo mərlele lo ḥəzyoli
mərle damixət adlalyo stine ksayminala
deri yawmo disane kḥoze i ḥurmayo w gdomarla mbal hay tremo dinore dahwo w zax amarla adlalyo trəṯyo i kačke disane
i kačke disane gdəṯyo i saʕaye traḥṣar b lalyo w u zʕuro gəzze l tamo gdoməx kaman naqla u zʕuro w gdəʕro i kačke
annaqla u ḥolo mərlele ḥər annaqla tre kore damixət w aṯyo uʕdo haka damixət adlalyo gqoṭannux
w laḥatta oḏaʕno d lo damixət hay arbʕi dinore dahwo maḥetən b kəstux w bnayene w kul ma bonətte lə gnəʕsət gfayšət hno šyar
hano gdobele təšʕo tleṯi dinore lo kobele arbʕi w mərlele maḥetən b kəstux w zux
gəzzeyo kyotu hano kfayšo i saʕaye traḥṣar traḥṣar w ruʕo traṣar w fəlge l aṯyo i kačke kobəʕ doməx aṯi l bole u ḥolo gqoṭele w aṯi l bole ak kallawat bi žebayḏe b kəste qayim msəkle ak kallawat w fayəš bonalle
bnele ḥa tre tloṯo hol təšʕo tleṯi mfatašle b kəste lə ḥzele d ann arbʕi ayko yo
mərle ašər məqqa ma d omanno l ḥoli təšʕo tleṯi ne lo gmətyaqənli hiye bnele huleli arbʕi
fayəš koməǧġəl ʕam ruḥe marke w larke u zlamayḏan lo daməx
aṯyo i kačkayḏan i ṣpahi i ḥliṯo aṯyo i kačke ḥərla aʕle hawxa kalyo qume lo ǧġil aʕma e kominakəf zʕuro naʕimo yo
aṯi i kačkaṯe azzayo barimo marke w larke d qoyəm quma d məǧġəl xabro mede abadan lo xabro lo ǧġil
fayišo arbʕo ḥamšo barmat brəmla w ḥərla aʕle d məǧġəl məǧġəl xabro lo ǧġil
qayimo ġbino msəkla u ǧaketayḏa w mḥalaqla b foṯe
məllale səktər mḥalaqla b foṯe w azzayo
azzayo i kačkayḏan w hano ġbin ṭʕəlle ruḥe mbele u ǧaket di kačke w aṯi gab u ḥolo
mərle həzyolux mərle ašər ḥolo ḥəzyoli bas mnakafno məǧġənno aʕma w kale u ǧaketayḏa amṭeli aʕmi mətyaqnit innu diḏa yo hano
u ḥolo lebe hawi tasal mərle ṭawwo səmlux w ono kobaʕno u medano
qayəm msəkle mbele u ǧaketawo maḥətle gabe
w bu lalyawo i saʕaye traḥsar b lalyo gdomər lan nošayḏe d aʕme gdomər adlalyo kulxu mlayu ab bawarədaṯxu rṣaṣ w mqaweṣu kulxu b naqla ḥḏo lo kolutu hul d moḥutu kulle d aʕmayxu
qoyəm an nošani hawyo i saʕa traḥṣar b lalyo mḥalle kulle b naqla ḥḏo a rṣaṣat
i qyamto qayimo u balad kule qayəm qayəm ʕal u qolo mən yo mən lo yo
aṯən ar rumoye aṯən an noše marke larke ḥzalle u zlam mə kito
mərle u ḥarami msəklan ʕarəq w aḥna mbelan u ǧaketayḏe kaleyo aʕman w da ḥat howutu mətyaqnutu minan u ǧaketano lo kəḏʕina d man yo hatu i ḥkume hatu gdəḏʕutu d man yo
gdoṯe towe xabro ʕal u malko innu aydarbo noše nuxroye aṯən ḍayfe gaban w oṯən noše me gaban məʕtadən aʕlayye hano lat yo ṭowo bu ḥaq di mamlakayḏi
deri yawmo gmamṭe aḥ ḥayoṭe d maṣər kula d əḏʕi man ḥəṭle u ǧaketano w d man yo
me ḥa l ḥa me ḥa l ḥa aḏiʕi i barṯo du d kosoyəm u dahwo du zəfkar
qoyəm gəmšayli gəmšadri bəṯre du babo d oṯe gabe gdomarle u ǧaketano di barṯayḏux yo gdomər di barṯayḏi yo
gdomər i barṯayḏux azzayo b ramšəl b lalyo d gənwo u zlamano u nuxroyo d aṯi l gaban u ǧaketano aʕme yo w annaqla lazəm d obinaleyo i kačkayḏux
gəzzeyo deri yawmo gəmsalmi i kačke lu zlamayḏan w gdomər lu abro di ḥoṯo haṯe i kačke gdomər haṯe yo w gdomər annaqla haṯe elux yo
w gməblila i kačke w gdoṯən eba lu baladaṯṯe
w gməpṣəḥ u zʕurayḏan w foṯe ksoməq w ktowe gawro ḥaṯo
ono ǧorǧ murad goge malfono lo malizat me məddo w hawino bu quds
kətwa malko daṭ ṭaye u mustašarayḏe qašo wa w roḥamwa aṣ ṣuroye ġalabe
u malla w i emo du malko qḥiri ġalabe mu qašano w abiʕi d mahəlkile qəṭlile
fayiši lalyo imomo mšawri b ḥḏoḏe d ḥatt saymi masale mede w xəlṣi mu qašano
u šexano lalyo imomo gəmpatpət b qarʕe du malko w kəmfasəd ʕal u qašano laḥatta mahlakle
u malko lo komaṣəṯ aʕle u mede d samwa bi šira du qašo howewa w u mede d samwa bi šira du malla ḥərwowa i masale
ḥəngi i emayḏe maʕəqla aʕle omər yabo mə kəbʕat mini
i zax hat w u malla mtafequ ʕam ḥḏoḏe w sumu šarṭat ʕal u qašano w haka lo qadər mǧawəb aʕlayye i naqqayo zəbṭina ḥəǧǧe aʕle qəṭlinale
fayəšlax mede əmmo lo azza gab u malla w maḥkelale omər madam hawxa ʕal baxti annaqqa kiban xəlṣina mu qašano
omər azzehən fayiši tre tloṯo yawme be šabṯo be məqqaṣ hənne kəmšawri b ḥḏoḏe qayimi səmme tloṯo šarṭat w azzehən mərre lu ʕmiro w u ʕmiro azze qrele lu qašo w aṯən mərralle aš šarṭani
aš šarṭat u qamoyo kəmšayli mu qašano aloho mə šəkəl yo mən yo u šəkəl d aloho kobəʕ mǧawəb
u šarṭ ḥreno gəmšayli mu qašo aydarbo aloho koḥoze i arʕaṯe kula xəd kətyo kṯiwo ba kṯowe mqadše d əmmina foṯe l ṭarablus yo aydarbo koḥoze ṣayda
agar ḥoze ṭarablus b aydarbo koḥoze ṣayda
w u šarṭ da tloṯo aloho xləqle sawko lu ənsan lu barnošo me kul šəkəl daʔ ʔalwan
xləqle sawko ḥeworo w sawko komo w sawko šaʕuṯo w sawko bu rang du dahwo w sawko bu rang du qaṭmo maʕada u sawko yaroqo lə xləqle
mən yo u sababano lazəm u qašano d mǧawəb ʕal u hnano
annaqla hənnək bu fəkraṯṯe ənnu u qašano haw kibe mǧawəb ʕal hano ʕal u šarṭano i naqqayo gzəbṭi ḥəǧǧe aʕle w gqəṭlile
u qašo manbahle w aḏəʕ d kit masale muʔamara aʕle
ṭləble mu malko omər d obətli muhla tloṯo yawme omər uʕdo ono kibi mǧawabno aʕlayye bas omər u suwal da tloṯo kobəʕ amṭeno ḥa d mǧawəb aʕmi liʔanno laybi ono l ḥal diḏi mǧawabno aʕle
e omər ġamo layt tloṯo yawme ṭrowən arbʕo izux
naḥət u qašo azze lu šuqo du sawal w šqile ḥmoro naʕimo ʕilo šafiro hawxa mamṭele lu bayto ḥəfle w mhandazle w srəqle w tloṯo yawme maḥatle bu ṣalon w maṣərle dlo muklo w dlo štoyo
u yawmo da tloṯo zbəṭle u ḥmorawo ʕal kaṯfe w aṯi lu diwan du malko
aṯən aʕ ʕasekər ar rumoye msəkke u qašo kəbʕi mtaxrile aydarbo gdoṯət lu quṣro du malko w gmamṭət ḥmoro aʕmux
omər izoxu ameru lu malko amṭele u ḥawrayḏe d kobəʕ mdafəʕ aʕme
omər azzehən mərre lu malko u malko omər mosequle w ṭʕanu u ḥmoro ʕal iḏayxu amṭewule
omər aʕ ʕasekər naḥiti mamṭalle u ḥmoro w ṭʕənne w aṯi u qašo ṭləble daṣṭur mu malko d obele oda d tole u ḥmoro eba mwaqqat
omər ftəḥḥalle bayto w ṣxərle ʕal u ḥmoro
omər ha u malkayḏi mə kəbʕət omər kale u malla ono lo kobaʕno tə mede
u malla u mede d mšayele minux mustaʕəd d mǧawbətle omər ʕal ʕayni
omər kəbʕət əḏʕət aloho mə šəkəl yo w kəbʕət ḥoze aloho omər e
omər kibux ḥayrət bi šəmšaṯe əšmo omər kibi omər de tux
annaqqa fəlge d yawmo w i šəmšo ḥayəmto w bahərto mede ʕəǧbo
zbəṭle qarʕe du malla mi qamčkayḏe w hul qadər ḥəṣle ʕaynoṯe mṣalṭile ʕal i šəmšayo
l azze tre laḥḏ̣at ʕayne mdamʕi hawara fayəš mazʕəq
e omər sabbav e bi šəmšaṯe lo qadirət madiqət daqiqa aydarbo gmadiqət b aloho d xləqle u kawnano hawxa kəbʕət d mšabhət aloho i tašbiha yaʕni naʕəmto xəd i šəmšaṯe
u malko fṣiḥ aḏəʕ d u qašayḏe xarǧ yo
omər de malla u šarṭayḏux da tre ḥozeno omər kobaʕno oḏaʕno aydarbo aloho koḥoze d əmmina foṯe laf ṭrablus aydarbo koḥoze ṭrablus w b nafs du waxt koḥoze ṣayda hayo laf u šarq yo w haṯe laf u ġarb aydarbo koḥoze
omər u qašayḏan omər ʕal ʕayni omər mofaqle šamʕo w maḥatle ʕal i ṭawle ʕal u foṯuro qum u malko mamṭele kəbrit maqəṯle
omər koḥozutu ya ʕamo koḥozət ya u malkayḏi omər naʕam
omər aloho ba kṯowe kṯiwo yo d kətyo nuhro
latyo ənsan xəd u mallano diḏux d howele tre ʕayne bas aloho šəbho l əšme nuhro yo
aydarbo u nuhro du šamʕano komaḥwe ʕal kul dukṯo hawxa aloho koḥoze briṯo kula
omər u malko fṣiḥ w fṣiḥ w gaḥəx w mkayafle bale u malla w i emo bʕiǧi
omər ha u šarṭayḏux u talət
aṯi u malla omər u šarṭayḏi da tloṯo qay aloho xləqle maʔ ʔalwan kulle sawko lu barnošo žġayn mu sawko u yarowo lo xləqle
omər ʕal ʕayni omər ya u malkayḏi kobaʕno mede minux gəmsamḥətli ebe omər mən yo
omər d obətli u mallano ʕobarno ono w hiye bi odaṯe obətli daṣṭur u mede d samno bu mallano yaʕni lazəm maṭəʕli
e omər balki kəzzux qəṭlətle bəʕǧətle ḥənqətle
omər la la la mede mawxa lazəm howət tasal w lo mfakrət d əzzino maʔḏene bas mede baṣiṭ kobaʕno d samno aʕme w mamṭene daḥatta mǧawabno ʕal u šarṭano omər izux
u malla qḥir bʕiǧ aṭ ṭaye d kətne kḥayri hawxa b ḥḏode lappe saymi tə mede
qayəm u qašo ʕabər li mazalle hiye w malla w azze mamṭele ṣwaʕto boya yaraqto w aṯi zbəṭle i boyayo frəxle daqne w aš šuwerəb w qarʕe du malla bi boyaṯe hawi yaroqo be xəd u gelo aydarbo yo yaroqo hawxa
omər aṯi mofaqle u malla w maḥatle b fəlge du diwan qum u malko
w me tamo hǧəmle ʕal i oḏa ḥreto mofaqle u ḥmorawo w dfəʕle lawġul lu diwan
i naqqa d u ḥmoro ḥərle b daqne du malla w ḥəzyole yaraqto mzanʕarle w hǧəmle aʕle w fayəš mparaṭla b feme
omər u qašo aṯi lu malko omər aloho šəbḥo l əšme lo xləqle sawko yaroqo ʕal d kit ḥmore ġalabe kafine baš šiqone mawxa aloho lə xləqle sawko yaroqo
ono laḥdo məǧġənno xd u mede d ḥzeli b midən
midən qriṯo u ʕadadayḏa tləṯmo bote wa
qriṯo kulle ba tfəngat wayne mi zəḥṯo daʔ ʔakrad d kətwayne tamo
i šato dann alfo w čaʕmo w arbʕo w ʕəsri kətwa ḥa ṭayo w zaʕim da blad anihone daṭ ṭaye
mʕanatwa me midən obaʕwa d manhabbe w mobəl u sawalaṯṯe
qayimi hani u ahl di qriṯo msalaḥḥe ruḥayye w aḏiʕi ksoyəm mede appe
qayəm hano mḥammaye elo məlle lam mədwoye baxti alxu ṭro oṯən u sawalaṯxu sidan w diḏan oṯən sidayxu mede bayn elan w alxu layt
mətyaqanne qayimi mṭaraṣṣe u sawalaṯṯe lu ḥdud d bayn alle w l mḥammad elo
qayimi hani kul ḥa azze lu šuġlaṯṯe
hano mamṭele ʕaṣabe m diḏe maḥatle bayn lu sawal w li qriṯo w mədle mbele u sawalaṯṯe
bəṯr me d šamiʕi di qriṯo u sawalaṯṯe mḥammaye elo mbele qayimi azzehən lu ḥarb d mḥarbile
i naqla d azzehən qṭil tloṯo gawre me midən w qṭil ḥamšo mag gawre d mḥammaye elo
walakən u sawal mbele maxlaṣle
bəṯr me d mbele u sawal u yawmawo u yarḥo d oḏar di šato dann alfo w čaʕmo w arbʕo w ʕəsri wa
i naqlayo aʕ ʕeze kulle mwaladwalle aṣ ṣafuraṯṯe naʕime wayne
hani aṣ ṣafuraṯṯe kosaymi ḥe lašan ḥalwo layt əxli naʕime ne ann emoṯaṯṯe azzehən
ǧbiri u ahl di qriṯo zwənne ʕeze ġayr manək
ḥatta d monaqqe aṣ ṣafure daʕ ʕezanək
mraballe aṣ ṣafuraṯṯe hul d maṭən lu qayṭo hawən aṣ ṣafure rabe
hani mə mərre mərre aḥna tolina i ḥayfayḏan ʕal mḥammaye elo
lazəm maydina xəd hiye mədle minan ʕeze w qanyone aḥna ste gmaydina mine w labəd qəṭlina gawre m diḏe
qayimi hani azzehən bu yarḥo d ob maḥatte kawmo qum mḥammaye elo w qm i ʕašərtayḏe
qṭəlle tre gawre mənayye w mamṭalle alfo riše d ʕeze
w tu žmira saġ tayimo
schallîṭa und ballîṭa
əšmi ḥanna u abro du mḥasyo xuri ʕisa w ʕumri tre w ʕəsri b bayrut
kətwa tre gawre ḥa əšme šalliṭa w ḥreno əšme balliṭa
šalliṭa kəmdayən ḥamšo quruš w kmoyadde bu zor w balliṭa kmidayən w lo kobe mede
naqla balliṭa hawi sniqoyo l ḥamšo quruš w aṯi gab šalliṭa
w mərlele ya aḥuno mdayanli ḥamšo quruš w ono gdobenoluxne bi ḥaftiyaṯe
azza i ḥaftiye qamayto w balliṭa lule aḥ ḥamšo quruš l šalliṭa
w šalliṭa kul naqqa gəzze gabe w balliṭa komarle layt aʕmi w lo ʕwədli
balliṭa ʕaǧəz w mərle li aṯtayḏe šafər mede maməṯno b ruḥi w maxəlṣina m šalliṭa
w hawxa maməṯle balliṭa b ruḥe w mobelən laq qawre
aṯi šalliṭa i naqla d šaməʕ d balliṭa mayəṯ
i naqla d ʕabər šalliṭa lu bayto d balliṭa mərle li aṯtayḏe ḥzay balliṭa mayəṯ bas aḥ ḥamšo qurus d šalliṭa lə gmayṯi
hawxa azze šalliṭa laq qawre
u qawro d maḥatte ebe kətwa xd u bayto kətle šaboko w tarʕo
i naqla d šalliṭa maʕbarle riše mu šaboko ḥzele w mən ḥzele arbʕi ganowe ʕam u rišaṯṯe
w kətwa aʕmayye xazine rabṯo kallawat
i naqla d mfaraqlən ak kallawat kulle fayəš ʕalbe d dahwo
w mərre ayna d qodər towər bu sayfano u tabutano l tre falqe kmoyəd i ʕalbe du dahwo
nošo lo mqarawle illa u rišo dag ganowe
mʕalele u rišo dag ganowe u sayfo bi hawa w ḥa mag ganowe bnele ḥa tre w lo mərle tloṯo balliṭa mu tabut qrele b qolo ʕalyo 
qumu ya miṯe ʕal as saġ šalliṭa mən larwal mərle aṯinalən
ag ganowe i naqla d šamiʕi mahzamme
ʕabər šalliṭa gab balliṭa w msalamle aʕle
ag ganowe i naqla d mahzamme mərlən d lowe hano gaḥxo aʕlayna toxu mšayʕina ḥa d ḥoze man ne hani d gaḥixi aʕlayna
azze ḥa kit kəmme ʕal riše
i naqla d maṭi lu qawro w maʕbarle riše mu šaboko w ḥzele šalliṭa w balliṭa kalən komqatli
w balliṭa komər lo sawiʕət mak kallawatani kulle w kəbʕət aḥ ḥamšo quruš
mžədle iḏe lu šaboko balliṭa w mədle i kəmme du ganowo w hiwole l šalliṭau ganowo mahzamle
i naqla d ḥzelən ag ganowe hawxa šamiʕi komər mahzemu am miṯe kulle qayimi maq qawre w kul ḥa mənne maṭile ḥamšo quruš w ḥa menayye lo maṭile mede w huwwalle i kəmmayḏi
w hawxa mahzamme ag ganowe w hawxa lule balliṭa aḥ ḥamšo quruš
w hawxa mədle šalliṭa mə ḥlofa i kəmme du ganowo
ono malke ilyas fayəz tawallid i=šato d ann=alfo w čaʕmo w traḥṣar
gdomannanxu qəṣṣa basəmto adlalyo
əmmi kətwa w latwa šṭaw m aloho latwa
kətwa malko w kətwayle ḥa abro bəlḥuḏe
azzé yawmo ʕal yawmo u=malkano ʕayne w ʕal u=zʕurano yo
azzé waxt eba rabo w hiye u=zʕurano u=abro di=qəṣṣa yo ṭabʕan u=zʕurano ʕumre hawi tarte w ʕəsri=əšne
yawmo m ay=yawmoṯe d aloho košopəʕ karwan m ani nawar qarač
koḥoze kačke baynoṯayye u=abro d u=malko ġalabe konofəl lebe nafəl lebe eba
azzé waxt eba koqoyəm u=zʕurano aydarbo yawmo ʕal yawmo komimanəʕ w kowe ḏ̣aʕif
u=fikrayḏe ayko yo gab i=zʕurtaṯe 
hano i=emo komfakro ebe ġalabe b-u=zʕurano w u=abrayḏa ġalabe kowe ḏ̣aʕif w kowe maniʕi
w-i=emo ʕayna ʕal aloho w-ʕal u=zʕurano yo
w lu=kuyo aula d-qaymo d-əmmo raṣan l-u=abrayḏa u=ḥawalayḏux mən yo
lə=komʔamno mene ḥatta d-əmmole
yawmo mǧarʕo ġalabe i=emo qayəm məllale əmmo ya abri ḥawal diḏux mən yo hawxa kowət ḏ̣aʕif
omər ya yade wallah menax kmətle m aloho lə=kmətle ono nafəl lebi b i=zʕurto qaračiye ḥal w ḥawal diḏi hawxa yo
hagar d-mayiṯo i=zʕurtaṯe l i=arʕo yo w d fayišo eli yo
walaw howeno mo=kore abre d malko ono gəzze gədšopaʕno b i=mamlaxṯo w-illa gədšoqanno i=zʕurtaṯe
i=emo madʕalla aʕle məlla abri haṯe ʕaybo yo b ḥaq diḏan 
babux malko yo w-aḥna adyawma i=mamlaxṯo b iḏan yo w ono malkṯo w-babux malko
hat aydarbo adyawma gmaḥtət ʕal ruḥux d-šəqlat ḥḏo qaračiye haṯe lo=kowe
qayəm omər wallah ya yade hagar kəbʕutu hawxa w lo=kəbʕutu ste ono b i=zati gədmoyaṯno gxolaṣno m u=ḥayatano
qayəm ḥa=yawmo i=emo mǧaraʕla məlla gdəmmono l babux w ḥəšwina latwayt w gmətbarʕina menux
qayəm hano i=emayḏe i=emo d u=zʕuro azzá l u=tarʕo d u=malko w-mḥela ʕal u=tarʕo
hano u=malko ḥəlle b u=waxtano latyo lo=waxt d wazire latyo lo=waxt d wazire d oṯən lo=waxt d əstəqbal d noše illa haṯi m u=baytayḏi yo
ftəḥlela u=tarʕo ḥəlle gava kala i=malkṯo məlle xer ya malkṯo
ummo wallah yaʕni menax kmətle m aloho lə=kmətle
u=abrayḏux i=qəṣṣayḏe hawxa yo w nafəl lebe b kačke qaračiye
w yaʕni mnakfono d əmmallux walakin ǧbərleli l u=mawḏ̣uʕ d u=abrayḏux ḥatta d əṯyono d əmmallux
məllela omər ya ḥurma haṯe ġer mumkin i=qəṣṣaṯe yaʕni t uyo w aḥna ono malko w komolakno ʕal i=mamlaxṯo
w adyawma gminakfina me ruḥayna d əmmina mašəmʕina noše d əmmina walla magwallan u=abrayḏan
u=ʕəlmo mə gdomallan gdəmmi aṣl dəṯṯe hənnək ste qarač xoṯayye
kibax d əmmat zəd walla anqaṣ əmmo lo
e ‒ məlle ‒ u=abrayḏan kxəṣrinale
ḥəšwina amṭelan abro me larwal w mrabelan w ṭro dis d əzzeyo ayko d kəzze ṭr=əzze gmətbarʕina mene
ḥəšwina latwaylan abro
latyo ṭaw me d kəsbina i=ḥṭiṯayḏe w bikun maməṯlan b i=ḥaṣra d lebe
i=naqlayo u=malko kali w məftakalle b ak=kewe d i=lašayḏe omər ya ḥurma xəd kəḏʕat ono bari m i=qəṣṣaṯe diḏe
i=naqlayo qayimo i=malkṯo mkalafla tre=wazire hulalle amro əmmo gəzzoxu gədməstaʔǧritəlle qunax larwal d u=balad w gmagwiritəlle w lo ono ḥəzyalle w lo u=babo ḥəšwina latwa
aw=wazire hənne taḥti lʔamr ne mə gsaymi
aṯən azzehən doġri gab u=babo d i=kačke w iḏa qarač yo
ṭabʕan mazal azzə́n maḥatte ʕal ruḥayye w azzə́n ṭəlbi i=barṯo d u=qaračyano
gdəzzə́n ṭəlbila mene xəd alo xd u=ʕulmo
hano azzə́n šlomo aʕlux ‒ ahla w sahla ʕal aʕ=ʕayne
koḥoyər u=məṭərbyano wazire hal halla
w aṯən ʕal u=ǧulayḏe xer inšalla ‒ u=məṭərbi kosoyəm ba mḥele
kḥayri i=kačkayḏe ste kalá tamo ksaymo mḥele b rax diḏe qarač ne
koḥayri b i=barṯo d u=qaračyano kəmmatla məfqolux m i=bəḥto d i=naʕame
fəʕlan a=tre=wazire yaʕni maʕǧabbe i=zʕurtayo walakin hagar d mšayli ʕal aṣl diḏa hiya qaračiye yo
koqaymi hani koməftakri kəmmi yaho u=zʕurano ayko ḥzele i=balwaṯe
koqaymi kulle l mane
kəmmi l u=babo d i=kačke əmmi aṯina l gabux b u=qawl d aloho d obatlan i=barṯayḏux l u=abro d u=malko
ḥəlle hawxa appe omər hatu a=tre=wazire aṯitu ṭəlbutu i=barṯayḏi l u=abro d u=malko əmmi e alo
omər ṭayyib i=məhna d u=abro d u=malko mən yo i=ṣənʕayḏe mən yo
əmmi abre d malko yo omər ono koḏaʕno abre d malko yo i=ṣənʕayḏe d košoġəl mə kətle ṣənʕa b iḏe
əmmi latle ṣənʕa ‒ e ‒ omər ‒ mazal latle ṣənʕa lu=gdobene i=barṯayḏe ele
aydarbo lu=kobatla aḥna wazire w aṯina ṭəlbina i=barṯayḏux l u=abro d u=malko
u hat ḥa qarači korəfḏ̣at u=amrayḏan
omər kəpxu quṭʕitu qarʕi ste hayo l ruḥa
walakin ida d əmmitu ʕal xaṭər diḏi d obeno i=barṯayḏi l u=abro d u=malko… d l=owe ṣənʕa b iḏe hayo abadan lə=gdobena
hani i=ǧamaʕaṯi məftakarre hawxa qayimi əmmi ḥaq kit b iḏe d u=qaračiyano
aṯən madʕarre u=ǧuwab ʕal u=abro d u=malko
u=malko haw mraǧʕile
mərralle əmmi lazəm yəlfatlux ṣənʕa ḥatta d u=qaračiyano d obelux i=barṯayḏe
məftakalle mə gədšoġanno ono l ruḥi mə=kito ya gali wazire
əmmi mə=kito səm səǧǧadat m ani d kosaymi am=məṭərb hənnək ste kosaymi
omər walla i=fikraṯxu ġalabe ṭowo yo azzə́n mamṭállalle aḥsan mʕallim šuġlo d u=ʕaǧam w amṭállalle m u=ʕamrano taškilat tloṯo arbʕo šəklat w ʕədde
yaləf l u=zqoro ġalabe ṭowo u syomo d as=səǧǧadat
hano bəṯṯər me d mkamele i=səǧǧadayḏe ʕal mazbuṭ qayəm moballe i=səǧǧadaṯe maḥwiyalle l mane
maḥwiyalle l u=babo d i=kačke əmmi i=ṣənʕayḏe haṯe yo
omər e g̣alabe ṭowo yo i=kačke raḏ̣yo u=babayḏa raḏ̣i
azzé yawmo aṯi yawmo mbaraxxe i=kačke ʕal u=abro d u=malko
ftə́ḥḥalle u=baytayḏe larwal m u=balad azzé waxt eba tarte tləṯ=əšne u=babayḏe mayəṯ u=malko
bəṯr me d mayəṯ u=malko ma kit bəṯr m u=malko u=abrayḏe
mtawaǧǧe u=abrayḏe b dukṯe d u=babo
hano bəṯr azzé zaman eba waxt yarixo aṯi l bole kobəʕ d hiye ste yaʕni d korəx bayn d u=balad d oḏəʕ u=ḥaq u=naḥaq man yo mək=kit mə=layt b u=baladayḏe
hano koqoyəm moyəd l a=tre wazirayḏe w kokorəx bayn d i=walayaṯi walaye rabṯo yo
kəzzé larwal m i=walaye koḥoze maṭʕam mən maṭʕam maṭʕam rabo
w asʕar kit ʕal feme d u=maṭʕamano u=səʕr d u=ṣaḥn d u=baṣro b tleṯi=qurušat maḥatte u=səʕrayḏe w b ġer dukṯo ṭime ḥamšo šawʕi w tmoni=qurušat
hano u=malko omər yaho u=zlamano u=maṭʕamano fəʕlan ġalabe raxiṣ komzabən qayəm ʕabiri əmmi hano b ḥaq d aloho komzabən
ʕabiri lawġul l ani mətʔahalle appe ahla w sahla špaʕu lawġul
šapiʕi əmmi kətxu oda xṣuṣi ‒ naʕam
maʕəbrənne i=naqla d maʕəbrənne tloṯo arbʕo=zlamat m ani i=quwaṯte ṭawto zbəṭənne me droʕayye w ftəḥḥanne sərdab taḥte d i=arʕo əšti=darge laltaḥ
ḥərre gava kalə́n qarʕe d zlamat qṭiʕe hən kosəlxi baṣro kule baṣro d ənsane kosəlxi appe
hani i=naqla d lu=waziro w lu=malko ḥzalle i=ḥzaytaṯe hani lebayye qṭiʕ
u=malko omər hani he m u=zaman d babi kosaymi i=qəṣṣaṯe
qayəm i=naqlayo mə=ksaymi šmayo ʕelayto w arʕo našəfto w taḥte d i=arʕo wa
yatiwi yatiwi koḥozən b ʕaynayye mə=kosaymi hani
konəḥri kul=yawmo u=taqino
konəḥri u=taqino annaqla ḥzay be kozobəṭ m aṯe mažidiye tlaṯmo mažidiye
u=baṣrayḏe komzabnile baṣro d aʔ=ʔisanat d kobən l aʔ=ʔisanat
azzé tre tloṯo=yawme zbəṭṭe b i=qamčke d u=waziro rabo
nḥərre hawo l qul ʕayne d u=malko komər alo hano azzé ḥa m a=tloṯo
ha azzé bəṯr me tre=yawme zbəṭṭe u=ḥreno ste nḥərre u=waziro ḥreno
u=malko əšmo naʕimo yo hawxa ḏ̣aʕif yo ṭralle əmmi ṭro toqən hano
qayəm ḥa=yawmo aṯən l u=malko buxa əmmi aṯi dawrux
omər qay gnəḥritəlli u=baṣrayḏe məqqa gmamṭe
əmmi u=baṣrayḏux gmamṭele mede ḥamši əšti=waroqe
omər ṭayyib tawəlli ʕidde w kəbʕitu hatu krəḥmitu ak=kallat
lo l boyi d ak=kallat kosaymitu haqqa ʕəǧbani b u=ʕulmo
əmmi bele omər ḥəšwitu qṭəlxəlli kit ġer mede mena əmmi lo
omər iḏa b u=yarḥo d lo=mantaǧnanxu alfo=waroqe i=naqlayo dis kalí qumayxu
ḥərre hawxa b ḥḏoḏe hani d kosaymi ǧaraʔimani əmmi xabre yo
əmmi i=ṣənʕayḏux mən yo omər kosamno səǧǧadat tawəlli ʕədde w tawəlle ʕamro w ṭlabu meni kul=yarḥo alfo=waroqe
ḥərre b ḥḏoḏe əmmi haṯe xəzna yo hagar t owe hawxa
mamṭállalle xəd kobəʕ b ḥamšaḥṣar yawme mofaqle səǧǧade d əmmat iḏoṯe l=azze aʕla
ḥa mənne omər l ma gəmzabninanne hani
omər kətxu aǧirin ṭro ḥa əzzé makraxla bayn d i=walaye
hano u=šuġlo d ap=pirat mqademəlla mbeləlla gab niše d wazire gab niše d malke makrexəlla gab ab=bote rabe sawiʕe
hanək kəḏʕi b i=qima d as=səǧǧadatani walla lo=howe af=faqire m ayko kəḏʕi appe
əmmi haṯe ste xabre yo
qayəm huwalle l ḥa w kmakraxla bayn d i=walaye
kmakraxla bayn d i=walaye šapiʕi me qm u=bayto d u=malko
e malkṯo malkṯo ḥəlla
hiya dayiman ʕayna ʕal u=darbo d noše hawxa d qorən səǧǧadat w mzabni balki ḥatta d təlyo saloġ m u=malko
qayimo kqəryole kəmmo tux more d i=səǧǧade l arke
aṯi ḥəlla b i=səǧǧade kḥayro i=ṣənʕa d u=gawrayḏa yo
ummo məqqaṣ yo məqqaṣ yo ḥaq d i=səǧǧadaṯe omər ḥaq diḏa alfo w hamməšmo waroqe yo
məllale ummo mədlux hani alfo w hamməšmo w mədlux m aṯe waroqe ste baxšiš elux kibux mamṭatli tarte ḥrene m ani
omər ʕal qarʕi ahla w sahla gmamṭenax aydarbo lə=gmamṭenax
aṯi hule l u=mʕallimayḏe omər mədlux hani alfo w ḥamməšmo waroqe walla hulali ste m aṯe waroqe omər ġalabe ṭowo l aloho d b i=šmayo hulelan b i=ʕulbe rabṯo
e qayəm səmlalle tarte ḥrene w məblile at=tartanək ste gab i=aṯto d u=malko b zat diḏe
dis šqila hanək hulale tloṯalfo waroqe w arbaʕmo ele baxšiš
haṯe i=aṯto d u=malko ḥalan hula xabro l aš=šərṭa w i=quwa d i=ʕaskariye
w taḥt d i=muraqabaṯṯe be ayko gmhaləx hano kotəbʕile ḥatta d əzzə́n d əḏʕi be ayko kəzzeyo
at=taḥarriye w aš=šərṭa w i=aṯto d u=malko ste lwəšla hiye ste šərṭi w ʕam aš=šərṭa w ʕam u=aman lʕamm w kulle
bəṯre bətre d u=zlamano komraqbile
harke b u=šariʕano b ano barimi fatili azzə́n čiki b u=maṭʕamawo
čiki b u=maṭʕam l ani mḥawaṭṭe u=maṭʕam
mḥawaṭṭe u=maṭʕam hani hbiṭi maʕlalle iḏayye
əmmi u=zlamawo d mzabanwa as=səǧǧadat ayko yo əmmi tfaḏ̣ḏ̣al hano yo
l ma səmle as=səǧǧadatani
hawo omər ono hawo omər ono layt čara
m arke l arke at=taḥarriye ḥərre b i=arʕo ḥa mənne ḥəlle kalé i=arʕo ḥamši b ḥamši=ṣanṭime kalá frəqto m i=arʕo
maʕlele i=farše ḥəlle gava kalé əšti=darge laltaḥ m i=arʕo
naḥiti at=taḥarriye w i=aṯto d u=malko
naḥiti gava kalé u=malko haha kosoyəm harke b i=səǧǧade
həh i=aṯto ḥəlla hawxa ebe ḥəlla hawxa ebe əmmo məllale əmmo əmmo hat hat
omər e alo ḥurma ono no
qayəm i=naqlayo nḥərre hanək kulle w aṯi u=malko hiye mədle l iḏe d i=malkṯo w nšəqle iḏa w maḥatle ʕal qarʕe
omər ya malkṯo hat lathat qaračiye hat ḏərriyayḏax m am=malke yo
w l u=ʕaqlayḏax w l u=dihnayḏax ṭrele d moṭeno l i=ḥalaṯe w maxlaṣleli
w hat maxlaṣlax ġalabe noše m i=zəndaniye d u=qaṭlo w d u=ʕaḏab
w sare te žmira saġ hano ṭrowe kurdi
kətwa w latwa heš ṭaw m aloho latwa
əmmi kətwa ḥa=zangin qariwo
kətle abro w barṯo ḥərma latle
hano u=zanginano mamṭele mʕallim xṣuṣi l a=tre naʕimani
me ṣafrayto hul ʕaṣriye u=faqqano axolo w šatoyo gabayye yo
azzé yawmo aṯi yawmo kibe fayəš šwaʕ tmone=əšne gabayye u=faqqano kobe dars l an=naʕimani
hano u=zanginano u=babo d an=naʕime omər malava ono čəkno b fəlge=d ʕəmri ono fayəš mə kolozamli žġer maʔ=ʔaʕmal ṭowe mə=kobaʕli walla gəzzino l u=ḥaǧ
e ma gmoṣe w ma lə=gmoṣe samle waṣi l u=baytayḏe
gmawbəl u=abro ste aʕme gṭore i-barṯo bəlḥuḏe b u=bayto i=barṯo hawyo ṣabiye
koqoyəm komwakəl b u=faqqa u=mʕallimawo komwakele b u=baytayḏe w b i=barṯo
hawile kibe ḥṣar=əšne gabe yaʕni amin yo aʕle
komoṣe u=faqqa komər haṯe i=barṯayḏux yo w hat b dukṯi w i=amane d aloho w kazzino l u=ḥaǧ ono w abrayḏi
omər ṭowo i=amane d aloho yo
hano kəzzé l u=ḥaǧ annaqla u=ḥaǧ d i=naqlayo arbʕo=yarḥe ḥamšo=yarḥe əšto=yarḥe yo kəzzé waxt rabo eba
hano u=faqqano koḥoyər hawxa i=zʕurtaṯe xaliqa layt xoṯa
omər malava ono u=karmano eli mrabeli w ono taʕəbno ebe
w hawo azzé l u=ḥaǧ annaqla ono l i=heviye d mə=kalyo no
yawmo ʕal yawmo komalqəṭ xabre l i=kačke
hano i=kačke kogəhxo b foṯe xəd latla haž me mede komsayro u=waxt ʕal u=faqqa
ḥəzyo be hul l ayko gmoṭe
yawmo ʕal yawmo yawmo ʕal yawmo hano košoqəl foṯo ʕal i=kačke
komalla ono taqriban ono səmlilax more w ono molaflilax w ono taʕəbno aʕlax
annaqla u=taʕbano diḏi l ayko gəzzeyo
məllale walaw ya faqqa hat axilux laḥmo w malḥo gab babi
hani hawilux ḥṣar=əšne b u=baytayḏan w raḥəq m i=ḥṭiṯo ono xd i=barṯayḏux no
aydarbo lebux kobe qebəl d ḥatta d əmmatli u=xabrano
omər lo u=xabrano ġalabe qariwo bayn eli w elax ġer mumkin d maflatnax
i=zʕurto ḥəlla xalaṣ bune latla mene
koqoyəm kəmmole kəmmo kəḏʕat mən yo omər mən yo
əmmo ramḥəl ǧivan diḏi w diḏux b u=ḥəmmam gdəzzano tavda l u=ḥəmmam
hano koqaymo mə=ksaymo
i=naqla d kəzzé l i=fərṣa kəzzé l u=baytayḏe gawiro yo hiye
kəzzé hiya mə=ksaymo bəṯr me d kəzzeyo kmamṭyo čəlmera manək d u=zaman d meqəm
maḥtole bəṯre d u=tarʕo w komkawmo kefe me arʕe d u=tarʕo w hul d moṭe l qarʕe u=qaṣano
hano kowe ṣafrayto čaġ d i=madrase d koṯe kul=naqla u=faqqa l gaba i=saʕa tmone
komoḥe ʕal u=tarʕo noše layto
aman zaman əmmo abadan hat tamo ono harke
malava qay hawxa ksaymat ono b ḥanak məllilax w ono mede layt b lebi ono mrabelilax xd i=barṯayḏi hat i=qaḏ̣iyaṯe lo kuyo bayn eli elax
əmmo abadan čara layt eba
hano koqoyəm mə=ksoyəm kokoṯu maktub l u=babayḏa w l u=aḥuno
kokoṯu maktub l u=babo w l u=aḥuno komšadər u=maktub komər i=barṯaṯxu zʕəblali w xəd kobəʕ leba kosaymo
w ono u=mede d ḥzele l ʕayni haw ṭʕəlle l oždan diḏi haw qadənno nafəqno m u=bayto 
hani i=naqla d kəzzé u=maktub l u=babayḏá w l u=aḥuno koḥayri b u=maktub əmmi xabre d u=faqqa yo
maḥatte i=nabuniye malušalle l i=kačke
hano u=faqqa mə=səmle ḥzele ḥḏo mani mani d xəd koṯən l qm u=tarʕo d i=ʕito
məlle l ḥḏo mənne mədlax haqqaṣ gdobenax kallawat w zax balki marḏ̣at i=kačkayo
məblatla l i=flan ḥəmmam amar hawilax mədde zaman babax azzé w he lo=nafiqat larwal
zax hway xd i=xadamto gaba w u=mede d əbʕat gdobenax maḥatle iḏe b kiste w hulela mablaġ
hano koqaymo xd af=faqire kəṯyo l boy d aloho hwayli w azzehən aḥ=ḥawronayḏi ono qṭiʕayto no bu maṯlano
haṯe i=kačke ḥəlla eba əmmo bavo hiya ste ḥurma xoṯi yo ma xuna mə=gədsaymo
qayəm ftə́ḥlala u=tarʕo
fayišo kibe šabto tarte=šabe gaba məllala əmmo barṯi hat bəlḥuḏe b u=quṣrano w he lo=nafiqat ʕal hawa d i=briṯo
əzzano hawxa məšwar əzzán w oṯina u=ʕulmo kito b aš=šawarəʕ mə=ksaymat hat bəlḥuḏe
annaqla yawmo ʕal yawmo marḏ̣ela i=kačke
marḏ̣ela i=kačke azzá knəšmo i=hawa kibe ʕumra hawi əštaḥṣar šwaḥṣar=əšne heš lə=ḥzela larwal
qayəm haṯe basəmla l i=kačke am=mašawir azzá w aṯyo aʕma sawto yo
i=sawtaṯe me lalyo koqaymo kokənšo mašiġo as=sefoqe lo=kṭəryo d təʕbo abadan
hano u=faqqa ste azzé mən səmle makrele u=ḥəmmam ʕal yarḥo me more d u=ḥəmmam
hulele ḥaq diḏe w hiye hawi ḥəmmamči ayna u faqqa
hano koqoyəm i=əxtiyarayo komarḏ̣yo i=kačke kəzzehən l u=ḥəmmam
kəzzehən l u=ḥəmmam xd i=ʕade d i=briṯo
awwəl d əzzehən… kəḏʕat at tarʕe d aḥ=ḥəmmame aydarbo ne
ftəḥla u=tarʕo w haṯe maḥtola lawġul w i=sawto frəqla w azzayo
aṯyo haṯe i=kačke xd i=ʕade d i=briṯo maḥatla i=baxčkayḏa d aǧ=ǧule kəbʕo d šəmṭo
ḥəlla gava kaṯi yare gone
oh omər annaqla ayko gxəlṣat
əmmo walaw kaṯyono ono qay l=əḏʕowayno harke hat ono aṯyono l gabux
omər mu lebo əmmo walaw e aydarbo annaqla
əmmo xd i=ʕade d aloho šəmṭono mḥammina w ono w hat gəmḥammina ḥḏoḏe w kalán hawina d ḥḏoḏe
annaqla kobaʕla mamro
e ma minan gḥoyəf b i=qamayto
əmmo ono gḥayfallux
haṯe mamṭela u=faqqa mawtawla ʕal farše manək w mamṭelalux m i=lifaṯe w i=kaffaṯe maqəmla ʕal qarʕe
maqəmla ʕal qarʕe i=kaffe haqqa simola ʕal qarʕe d u=faqqa
e w aṯyole b aṭ=ṭaṣat ʕaǧamiyanək u=šuġlo d aḥ=ḥammame palq w hay palq ʕal qarʕe w b aq=qəpqapanək
mofaqla m u=galdawo maḥatla b i=ḥreno
lo=ramišo me ʕal u=faqqa hul d lo=maməṯla
haṯe mədla l i=baxčkayḏa w yalla w u=quṣro ayko yo
a aṯyo i=kačke aṯyo i=kačke yatiwo hiya b dukṯa
u=faqqa hawo ṣafrayto wa hul d gani u=yawmo d aṯi l həš diḏe
ḥəlle gava i=kaffe u=admo w nḥire
hano i=aṯto kəmmo bavo l=aṯi u=faqqa harke u=faqqa ba u=faqqa
mhalaxle b dəlkul hul d mhalaxle l u=bayto
aṯyo əmmo malxarabo ayko wayt
omər hama lo=məṭyat baḥs
nafənno w ʕatəm aʕli tbərno qarʕi twir ḥal lo=fayəš aʕli
u=faqqa har fayəš b u=bayto
ṭorina m u=faqqa d oṯina gab i=kačke
azzé kibe šawʕo tmanyo=yawme u=aḥuno d i=kačke aṯi l u=babayḏe
mšadalle omər izúx qṭala meqəm d oṯeno d ḥozena i=kačke
lo=suwal w lo=ǧuwab
koqoyəm hano u=zʕuro koṯe de i=ḥoṯo yo qabal aydarbo gədqoṭəl i=ḥoṯo
aṯi i=naqla d aṯi i=ḥoṯo azzá l foṯe w nšəqla w friḥi b ḥḏoḏe
qayəm məllela omər ya ḥoṯo əmmo mən yo omər walla kalé u=maktub d i=flan hawxa yo w mšadalle l babi
w l babi imele omər d lo=qəṭlatla gədqoṭannux me darba
əmmo mazal ya aḥuno l babux məllelux lo=tawrat u=xabro d babux
w u=xabro zbəṭle dukṯe w ad=dugle zbəṭṭe dukṯayye w u=šrolo ayko hul d ḥoze dukṯe ṣaʕbo yo
koqoyəm korowəx komarwəx i=ḥoṯo bəṯre w kəzzeyo kəzzé b u=čol
kəzzé b u=čol i=ḥoṯo həngi d komiǧagəǧgo qume kəmmole
ya aḥuno ono w hat ṭaʕam na w me emo w babo na
w ono bariʔ no ono mede lo=səmli w mə d əmmallux lə=gmətyaqnat
bas qṭal ṭayro mani w mlay i=čətkaṯe d babux məllelux
əmmo qṭal ṭayro w mlay i=čətkaṯe admo w səm u=xabro d babux mlay i=čətke admo men d u=ṭayrano
koqoyəm u=zʕuro komfakər komər walla xabra d xoṯi yo qay lo=ksoyamno b u=xabrayḏa ḥṭiṯo m aloho i=bariyaṯe qoṭanno
koqoyəm koyotu qm u=ṭayro komoḥe tfənge ebe
awwəl d kəzzé konoḥalle w obe i=čətkaṯe qm u=admo komolela w koṣoxər feme d i=čətke w komarfe i=ḥoṯo b u=čolawo hano kodoʕər l u=bayto koṯe gab u=babo
kṭorina m i=kačke gdoṯina l gab u=babo
ati gab u=babo hano awwəl d aṯi u=abrayḏe omər ha abri məs=səmlux
omər baba walaw ono gtowanno u=xabrayḏux kalí kmamṭelilux čətke d admo men d i=barṯayḏux
awwəl d midole w kfixole ʕal qḏole šətyole
kṭorina m u=ḥaǧǧi e gdoṯina gab i=kačke
i=kačke ste komhalxo b i=barriyaṯe barriye yarəxto
ḥəlla b arʕe d i=barriye kito tuṯo xd u=margo kosaymo qəṣd d aloho w d i=barriyayo w d u=qaysawo
komhalxo komhalxo komhalxo hul d koməṭyo l u=qayso koməṭyo l u=qayso
e haṯe ste ṭəryole b taq d i=qemisto w layt ǧule aʕla azzá yasiqo ʕal qarʕe d i=tuṯaṯe
yasiqo ʕal qarʕe d i=tuṯo fayišo ʕal qarʕe d i=tuṯo
u=yawmawo deri yawmo koḥayro me arʕe d i=barriyayo kaṯi kibe ʕəsri tleṯi=rawixe
aṯi ʕəsri tleṯi=rawixe əmmo ya rab ya hal tara gdoṯe rawixe manək l arke
ḥəlla friš ṭarošo manək m at=ṭarošanək kulle w aṯi ʕal ʕayno
lo=kəmmat hano u=šexaṯṯe yo məlle kazzino mašteno i=səstayḏi w gdoṯeno moṭenanxu
hano awwəl d koṯe taḥte d i=tuṯayo w l ʕayno kobəʕ d mašte i=səstayḏe kosoyəm lə=ksoyəm i=səsto lə=gəmqadmo l am=maye koḥəzyo ṣərto d isane b am=maye
komoḥela b aq=qərbače ksoyəm lə=ksoyəm i=səsto lə=gəmqadmo l i=ʕayno
hano u=šex komər malava i=səstaṯe qay hawxa yo
konoḥət me ʕal i=səsto koḥoyər gava kalá ṣərto d kačke b am=maye
hano i=kačke aḏiʕo ḥzela w ele ste ḥəzyole
məllale əmmo b u=baxtayḏux w d aloho ono namus no w zalṭoniṯo no hagar more d šaraf hat gmastrat aʕli
hano šməṭle i=ʕabayayḏe m aʕle mḥalqole ʕal i=arʕo w mədle l i=səstayḏe w raḥəq mena kibe maṯe=mətrowat omər nḥat w lwaš i=ʕabayaṯe aʕlax hul d əzzán l u=bayto
hano i=kačke i=gavayo konəḥto m u=qayso w kolawšo i=ʕabayayo
w koṯe u=rawixo u=šex koṯe mḥalaqla bəṯre w yalla
komoṭe l ar=rawixayḏe
komoṭe l ar=rawixe ar=rawixe koḥayri gava kalá kačke bəṯre
annaqla šex yo ma kibe d mšayele
hano mamṭyole annaqla u=šex žġer me emo latle
aṯi w maslmole l i=emo omər ya omər ya emo i=kačkaṯe ʕayno men diḏax ʕal u=mal w ʕal u=ṭarš kule w ʕayno men diḏax ʕal i=kačkaṯe
i=zʕurtaṯe fayišo hagar šato hagar tarte hagar tləṯ=əšne
e i=kačke hawyo ṣabiye
qayəm yawmo ʕrəḏ̣le məlle l i=emayḏe omər ya emo ʕraḏ̣ aʕla balko i=zʕurtaṯe gawro
qay gmičokina qum ḥṭiṯa
ṭro maʕaǧbola m u=el kule w ayna d əbʕo ayna xort d əbʕo ono gəmǧahazna w fotaḥna bayto
w howe faqiro ste ono gfotaḥne bayto me kisi
qayəm l i=emo d u=kurrəko ʕrəḏ̣la aʕla məlla ya barṯi hawat ṣabiye w bas yo yaqiḏina b i=ḥṭiṯax
w maʕǧablax be ayna xort d kəbʕat w u=abrayḏi gdobelax ele w gfotaḥlax bayto w dis xd i=ḥoṯo hat
qayəm haṯe madʕalla ʕal mane ʕal i=emo d u=šex
məlla walla ono mad gədšəqlono hagar u=šex d obaʕli ono kəbʕono u=abrayḏax w hagar d l=obaʕli kalí ṣanəʕa gabayxu kəxlono u=fako d u=laḥmayḏi
w ono gawre lə=kəbʕono b i=briṯo
qayəm i=emo d u=kurrəko məlla e ṭowo
aṯi ʕaṣriye u=šex l u=bayto məllale abri ḥal w ḥawal d i=kačke hawxa yo
e omər ya emo ono hawxa kobaʕno
koqoyəm bəṯr b šabṯo komǧahazla w kombaraxla aʕle
annaqla i=qəṣṣa čiroke yo
aw šato aw tarte kul=šato komamṭyo abro ʕal tləṯ=əšne mamṭela tloṯo=abne
hano azzé yawmo aṯi yawmo aṯi u=babayḏa l bola
gədṭorina annaqla m u=šex gdoṯina gab mane gdoṯina gab u=babayḏa
u=babayḏa ftəḥle maḏ̣yafe larwal m u=quṣrayḏe xd i=takye u=azolo ad=ḏ̣ayfe koṯən konəḥti gabe kəzzə́n konəḥti gabe
šarṭ kul=ḏ̣ayfo lo=koxəl laḥmo gabe illa d omalle qəṣṣa l mane l u=šex hala l u=ḥaǧǧi
annaqla u=ḥaǧǧi kul=naqla kodoʕər ʕal u=abrayḏe komər ya abri qṭilux ḥoṯux e
annaqla kazab yo lebe koyoqəḏ
kul kmo=yawme koqore l u=abrayḏe komər ya abri qṭilux ḥoṯux walla lo
e komər ya baba ma lo hulux elux amro w qṭiloli
hiye ftəḥle i=maḏ̣yafayo l boyi d mune l boyi d tole saloġ m i=barṯayḏe
šarṭ ḏ̣ayfo lo=kḥowele illa d omalle qəṣṣa
xəd uʕdo xd u=malfono komər illa gdəmmitəlli qəṣṣa həh
koqoyəm hano hagar šato hagar tarte hagar tləṯ b i=qəṣṣayo
w mane annaqla hawi akbar muḥib u=faqqa gabe 
hawi ṣadiq muxliṣ ele koqoyəm…
gṭorina m u=ḥaǧǧi gdoṯina annaqla l i=kačke
i=kačke aṯi u=babayḏa u=ahlayḏa l bola 
məllale l u=šex məllale əmmo hat ḥzeluxli ʕal ʕayno w xəd ṣaydo mṣayadluxli w ono hawyono u=ḥalalayḏux
gdəmmallux i=qəṣṣayḏi be mən yo
i=qəṣṣayḏa me awwəl yawmo w hul axir yawmo məllale l mane l u=gawrayḏa
e omər mazal hawxa yo u=ahlayḏax b i=flan balad yo gədmšadannax izáx gab babax layt manəʕ
koqoyəm mḥaḏ̣ər tre tloṯo=ʕabidin w u=rišo d a=greʕe u=ʕabid rabo aʕma w kosoyamla barxane arbaʕ ḥamməš=gamle kmaṭʕanle me mal d i=briṯo w komər
obal an=naʕimayḏax izáx
məqqa hul d əbʕat fayšat ono gdoṯeno mamṭenax
hano mane u=šex komʔamən l u=ʕabidayḏe komamṭela
kəzzə́n xəd əmmina mhalaxxe awwəl yawmo maḥatte ač=čadərataṯṯe kowan səmmanne ḥšamto maḥšamme hawi tali d u=lalyo
u=ʕabid čik u=šiḏo b lebe
aṯi l i=konayḏa aṯi l u=nvinayḏa məllela hawxa yo i=qəṣṣa mə=kəmmat aw me abro men diḏax aw menax mə=kəmmat
kəmmo walla u=abro mede baṣiṭ yo qṭal abro mani ono u=šarafayḏi kamil yo lə=gmarfyalle
maṭi l u=abro rabo qṭile nḥəlle w azzeyo l dukṯe daməx
haṯe i=kačke mə=ksaymo košəmṭo at=tarte=aḏnotayḏe d u=zʕuro w kmaḥtalle b kista mə=gsaymo koḥəfrole dukṯo koṭəmrole 
kəzzé tloṯo=lalye a=tloṯo konoḥarre
d ann=arbʕo mede lo=fayəš
aṯi omər abad kit mede heš əmmo lo alo e əmmo ṭayyəb gdəzzino mwaḏ̣yono bəlqalile
omər lo lə=kumʔamanno aʕlax baʕ aydarbo
omər gmaṣənno raġlax w hat mhaláx l qad d u=ḥawlo
w obal i=məsinayḏax aʕmax
e əmmo ġalabe ṭowo yo e zbaṭ u=ḥawlo ṭowo əmmo abad
hano koqoyəm komaṣər raġla w komhalxo i=kačke
ṯaubo m aš=šoritanək ay=yarixe
mhalaxla hul d kətwa u=šorito
azzá šrela raġla w azzayo mhalaxla taḥte d u=lalyo
azzá maṭyo l i=walaye d u=babayḏa
maṭyo l i=walaye d u=babayḏa e ṭayyəb mə=gsaymo haṯe azzá damixo qəm šuro manək hul tawi ṣafrayto
kit aʕma kmo=quruš azzayo l ayko azzá gab ḥa kəmzabən baṣro
əmmo hawli u=gawano b məqqaṣ yo omər hano b tre=qurušat yo
hulale tre=qurušat w mamṭela u=gawo w maqlabla u=sarwayḏe hawxa w maḥatla ʕal qarʕa w damixo qm i=šəmšo
hawyo səmla ruḥa kačalok
doġri azzayo gab ḥa=qahwači yatiwo
u=qaḥwačiyano ham ksoyəm muklo w ham qahwa
azzé yawmo aṯi yawmo e gṭorina m i=kačke gdoṯina gab u=šex
u=šex hawile kibe ʕəsri=yawme lo=tlele saloġ m i=ḥurmayḏe
w hiye məllele awwəl d əzzino d məṭyono gəmšadrallux xabro maṭyono l gab be babi
hano azze kibe yarḥo l=aṯile xabro
aṯən aʕ=aʕbidinayḏe aṯən aʕ=ʕabidin komšayalle e komər ayko azzá ayko l=azzayo
əmmi ha be aydarbo maṭyolux čolone dis azzayo b ač=čolone aḥna kəḏʕina ayko azzayo omər ṭowo
hano hiye l ruḥe korowəx w kosoyəm qəṣd d aloho w d u=ḥaǧǧi koṯe l u=baladawo
koṯe l u=baladawo doġri kəzzeyo kowe ḏ̣ayfo d u=babo d i=kačke
kowe ḏ̣ayfo d u=babo d i=kačke hiye w tre=rawixe
annaqla u=ḥaǧǧi i=naqla d koṯele ḏ̣ayfe ġalabe koṯele kef
komər illa gdəmmətli qəṣṣa mede balki aloho yo toleno saloġ d i=barṯayḏi
u=šex hawi naḥət gabe w ḏ̣ayfo ʕazizo
qayəm omər izoxu qrawulle l u=qahwači d flan maṭʕam d hiye soyamlan muklone muklone ʕal uṣul w mamṭe l u=ḏ̣ayfano u=ḏ̣ayfano ġalabe ʕazizo yo
kowe ʕaṣriye komamṭən i=ḥšamto kogəršila
u=kačalok ste komər ono ste gdoṯeno aʕmux
koḥoyər hawxa ebe u=qahwači hat l mən gdoṯat malxarabo
edi i=naqla d maḥti ʕayno aʕlux gmigawləʕ lebayye lo=gqədri d əxli
omər gmaṣənno qarʕi b čike d dəsmalke
həngi d mlavlavle m u=mʕallimayḏe omər bavo tux hama balki obəlli baxšiš mede
hano koqoyəm hiye ste koṯe ʕam mane ʕam u=mʕallimayḏe
e i=naqla d maḥšamme bəṯr me d maḥšamme mqadamme i=qahwa koqoyəm u=ḥaǧǧi koṭoləb m u=ḏ̣ayfo komər amallan qəṣṣa e bavo ono mə=qəṣṣa gdomannux
marke larke koqoyəm u=faqqa ste yatiwo yo
hano omər bavo tə=qəṣṣat layt gabi
koqoyəm u=kačalok me tamo me bayn d aš=šakale komər ya ḥaǧǧi ono gdomannux qəṣṣa
hano yalla hat mən qəṣṣa gdəmmat
kulle ġbini ʕal u=kačalok məskeno bayn d aš=šakale ma gmaqbəl u=xabrayḏe
səmle lo=səmle l=úwwalle darbo l u=kačalok d omər qəṣṣa
b i=ḥarayto u=ḥaǧǧi ǧbərlele maklele kulle omər itúx abri larke itúx taw harke mqabəl diḏi w amar i=qəṣṣayḏux
omər lo ono i=qəṣṣayḏi hawxa lə=gdomanna baʕ aydarbo
omər d lo=ṣəxritu u=tarʕo obitəlli u=qliḏo lə=kmanno i=qəṣṣa
aydarbo ṣəxrina u=tarʕo omər ono hawxa i=qəṣṣayḏi d lo=məṣxər u=tarʕo w u=qliḏo howe b kisti lo=kqodanno d omanno i=qəṣṣayḏi
qayəm omər bavo ṣxaru u=tarʕo w hawu u=qliḏo l u=kačalok
ṣxərre u=tarʕo w maḥatle u=qliḏo b kiste
məlle i=qəṣṣayḏe omər kətwa flan ḥaǧǧi w kətwayle abro w barṯo
hano i=naqla d məlle kətle abro w barṯo u=ḥaǧǧi zbəṭle u=abro omər abri qṭilolux walla lo
awwəl d məlle u=xabrawo u=ḥərf aʕle ʕal u=ḥaǧǧi
u=ḥaǧǧi omər ya rab gmaškanno u=alohayḏi omər hano omər i=čirokaṯe aʕli yo layt čara
omər e omər ya ḥaǧǧi klayli lo=šəpʕat b qamuṯi gdomanno i=čirokayḏi
omər u=ḥaǧǧiyano azze l u=ḥaǧ w ṭrele i=barṯayḏe amane gab u=faqqayḏe
u=faqqa omər o i=čirokaṯe latyo basəmto ṭrawu m i=čirokaṯe ono gdomanno ḥḏo
qayəm mḥele ʕal feme d u=faqqa l u=ḥaǧǧi omər amar abri i=čirokayḏux
omər azzeyo l u=ḥaǧ w ṭrele i=barṯo amane gab u=faqqa
azze yawmo w aṯi yawmo u=faqqa maḥrawle i=niyayḏe ʕal i=kačke
i=naqla d maḥrawle i=niyayḏe ʕal i=kačke i=kačke ṣxəlla u=tarʕo quma w mlela bəṯre d u=tarʕo kefe w haw ḥwela u=faqqa
b i=ḥila aṯila mšadalle ḥḏo ḥurma l gaba w ftəḥla u=tarʕo l i=ḥurmayo w hul d mʔamanla i=ḥurmayo w azze waxt zaman eba
l u=faqqa azzé makrele ḥəmmam w mballe b i=ḥila i=kačke l u=ḥəmmam
l u=faqqa makrele u=ḥəmmam omər ono ktoweno ḥəmmamči w mšadalle ḥḏo=sawto mbarṭlole omər hat gdəzzáx gəmdabrat i=kačkaṯe w bəṯr i=naqla d mamṭatla l gabi l u=ḥəmmam u=mede d əbʕat ste gdobenax
hano mamṭyola b i=ḥila i=kačke mamṭyola l u=ḥəmmam
hiya ftəḥla u=tarʕo d u=ḥəmmam w haṯe tfišola lawġul w ela ṣxəlla u=tarʕo d u=ḥəmmam
nafəq u=faqqa omər annaqla əmmo annaqla aṯyono l gabux walaw haṯe ste kobaʕla mede
omər ṭayyəb aydarbo annaqla əmmo gədmḥammina ruḥan w xəd alo w d u=ʕulmo w mibarxina u=aṯto w u=gawro na haṯe ste kobaʕla mede
omər ma minan gədḥoyəf b i=qamayto əmmo ono gḥayfallux
haṯe mzalṭalla u=faqqa maqəmla b i=kaffaṯe hawxa ʕal qarʕe hul d samən ʕayne
w mədla l i=ṭaṣa ʕaǧami w palq w hay palq b aq=qəpqape ʕal qarʕe d u=faqqa
komər lo mayəṯ u=faqqa omər ono koḏaʕno
u=faqqa omər bavo omər ṭrawu m i=čirokaṯe ono gdomanno ḥḏo basəm mena
omər qayəm u=faqqa maməṯla mawfaqla m u=galdawo maḥatla b i=ḥreno
u=ḥaǧǧi komər komər l u=abro komər abri qṭilolux ma lo=qṭilolux
omər babo ma lo=štelux u=admayḏa malxarabo mə=kəmmatli qṭilolux walla lo=qṭilolux
hano u=faqqa koṯe l u=bayto qarʕe twiro mtabro
i=aṯto kəmmole kəmmo malxarabo hul l uʕdo ayko wayt
omər walla nafəlno ya ḥurma mə=samno
e ṭorina m u=faqqa aṯina gab mane gab u=ḥaǧǧi u=ḥaǧǧi mšadalle u=abro m u=ḥaǧ b i=qamaytayḏe omər izúx qṭal i=barṯayḏi w tlayli čətke d admo men diḏá w d šotene
hano aṯi u=abro b i=qamayto l u=bayto w mbele i=ḥoṯo l u=čol
koqoyəm… i=ḥoṯayḏe wa lebe yaqəḏ aʕla
qṭile ṭayro w mlele i=čətke m u=admo d u=ṭayrawo mamṭyole l u=bayto hiwole l u=babo omər kalá komamṭelilux čətke d admo men d ḥoṯi w šətyole l u=ḥaǧǧi omər annaqla lebe ṯniḥ
omər abri lo=qṭilolux e omər ya baba haṯe čiroke yo w haṯe ma hat kəḏʕat aʕlux yo
omər qayəm i=zʕurtayo azzayo b u=čol
azza b u=čol hul d ḥzela tuṯo b arʕe d i=barriyayo azza ʕal qarʕe d i=tuṯayo w aṯi ḥa=šex ʕarab
u=ʕarabi komər ono no e ono no u=šex
omər aṯi d mašte i=səstayḏe i=naqla d mqadamla l i=səsto ʕal i=ʕayno i=səsto ǧafilo
hano u=šex naḥət m i=səsto kḥoyər gava kalá ṣərto d kačke
i=kačke me lalʕal qrelale əmmo hagar more d šaraf hat gmaṣtrat ʕal u=šarafayḏi
hano gqoyəm kšoməṭ i=ʕabayayḏe komḥalaqla ʕal i=arʕo
i=kačke konəḥto kolawšola w komarwaxla bəṯre w yalla
koṯe komaslamla l i=emayḏe fayišo hagar šato hagar tarto hagar tləṯ
qayəm ḥa=yawmo məlle l i=emayḏe məlle ya emo ʕraḏ̣ ʕal i=zʕurtaṯe balki gawro yaqiḏina me ḥṭiṯa
u=šuġlayḏa fayəš ḥaram yo aʕlan ma d əbʕo ayna xort d əbʕo gədmbaraxna aʕle
ʕrəḏ̣la ʕal i=zʕurto məlla ṭaw m u=abrayḏux layto hagar kobaʕli w lo lo=ggawrono b i=briṯo
u=šex komər ono no komər u=ʕabid komər ṭro l=omər bas d əmmat i=čirokaṯe ono kit ḥḏo šṭaw gabi
annaqla u=xabro maṭi l u=ʕabidayḏe annaqla u=šex komər l u=ʕabid komər mə=səmlux eba komər ono… mən yo qay i=čiroke aʕlan yo
koqoyəm… azzé aw šato aw tarte l aloho d b i=šmayo hulele tloto=abne l u=šex
bəṯr aṯi l bole d i=kačke u=ahlayḏa u=babayḏa
koqoyəm koṭəlbo əzən m u=gawrayḏá w kəbʕo d əṯyo l gab ab=be babe
ṭləbla əzən m u=gawrayḏa d əṯyo l gab ab=be baba u=gawro hulela əzən
hano koqoyəm komḥaḏ̣ər tloṯ arbaʕ=gamle komaṭʕanne me mal d i=briṯo w kosoyəm kar tloṯo arbʕo=ʕabidin aʕma w u=rišo d aʕ=ʕabidin w koṯən b u=darbaṯṯe 
hano komhalxi me ṣafrayto l ʕaṣriye komaḥti
komaḥti konəṣbi ak=kowanaṯṯe w haṯe i=ḥurmaṯe kosaymo muklo l aʕ=ʕabidin
komaḥšmi w bəṯr me d komaḥšmi ksaymalle qahwa ste košotən i=qahwaṯṯe
w kowe fəlge d lalyo w ʕabid rabo u=rabo d aʕ=ʕabidin komicək u=šiḏo b lebe koṯe kosoyəm qəṣd d i=nvine d i=ḥurma
koṯe komalla koǧoballa komər e ya m u=abrayḏux u=rabo ya menax
əmmo u=abrayḏi u=rabo w lo ono əmmo a=tloṯo=lalye ʕal ḥḏoḏe qṭile a=tloṯo abnayḏa w d ann=arbʕo məlle annaqla mə gədsaymat
əmmo tə=mede lə=ksaymono ono diḏux w hat diḏi gdəzzino mwaḏ̣yono w gdoṯina w xəd aṯto w gawro
hano omər lə=kweno amin aʕlax gəmmaṣənno raġlax w mhaláx w mwaḏ̣áy w tax əmmo ġalabe ṭowo
hano komaṣər raġla b u=šoriṭo w komhalxo
komhalxo hul qad d u=šoriṭo d kətyo yarixo
komḥalqo u=šoriṭo l i=məsine l xarnub mede komaṣrole
hano məqqa d kogorəš u=šoriṭo ʕaṣyo yo w haṯe koməḥyo l u=darbo
haṯe gməḥyo ʕal u=darbo kəṯyo l i=walaye d u=babo koyətwo gab ḥa=qahwaǧi w ham maṭʕam
w uʕdo aṯi mamṭele ḥšəmto l u=ḥaǧǧi w l aḏ̣=ḏ̣ayfayḏe
u=šməṭla i=kačaliyayḏa nafəq sawka hul larke yarixo əmmo ono no i=barṯayḏux ya ḥaǧǧi
i=naqlayo u=ʕabid l u=šex mədle l u=sayfayḏe qṭəʕle qarʕe d u=ʕabidayḏe u=rabo
w haṯe l i=kačke mədla l aš=šeṯ aḏnoṯe mḥalqila qm u=šex əmmo hani ne ann=abnayḏux
koqoyəm u=ḥaǧǧi ste koqore l u=abro komər abri aḥna gəmfarǧina ʕal u=faqqa omər yabo aydarbo gəmfarǧina aʕle
koqoyəm hawo ste u=faqqa heš hiye qimo
komǧardi aḏnoṯe w ʕaṭmoṯe koməfqi ʕayne w hiye qimo w nḥire nḥərre koqəṭli u=faqqa ste koməstaqbli ḥḏoḏe
henu i=naqlayo komaḥti i=məštuṯo d u=šex w d i=kačke w kombarxənne me ḥaṯo ʕal ḥḏoḏe w rišayxu basimo
d əmminanxu adlalyo qəṣṣa me qabal d malke elyas fayəz
kətwa tre=zlame ḥa m u=qaḏ̣a d i=derike w ḥa m u=qaḏ̣a d ʕamuda
hani me suriya ne
ṭləbənne l i=ʕaskariye a=tre w a=tre hawən… yaʕni nafəl u=pəškaṯṯe ʕam ḥḏoḏe b i=ḥḏo qəṭʕa
a=trani mḥalaqqe u=wulfaṯṯe ʕal ḥḏoḏe aydarbo yaʕni aḥunone ste latne hawxa
maqḏ̣alle šato w fəlge ʕam ḥḏoḏe b i=ḥalayo
d kətyo m i=qaḏ̣a d ʕamuda hano aydarbo kit b lebe d məǧġəl l u=ḥawrayḏe faqat lə=knəfqo aʕme ḥatta kminakəf me ruḥe d omalle u=sərrano d kit b lebe
ḥa=yawmo qayəm omər qay yo gṭoreno i=ʕəllaṯi b lebi w ono lə=gməǧġanno l u=ḥawrano diḏi
haqqaṣ i=ḥubayḏe b lebi yo
w ono kobaʕno d omanne u=sərrano w biṭṭabʕ u=sərrano lazəm d maqbele meni
koqoyəm ḥa=yawmo koʕorəḏ̣ aʕle komər ya aḥuno omər mən yo
omər kito mede b lebi walakin ksamno lə=ksamno lə=gəmǧaraʕno ḥatta d məǧġannux
w i=qaḏ̣iyaṯe d komannuxyo d tiǧah diḏux ġalabe ṭawto yo w ono kətli ḥoṯo yaʕni mə d omannux šafər mawxa haw kito
w hat xort mlayəq hat koḥozena mlayəq diḏux
l noše walla lo=ʕrəḏ̣le u=šarafayḏe ʕal noše
walakin i=mḥabbayḏux ġləbla kul=mede ono kobaʕno d obenux ḥoṯi hadiye w howat u=ḥaṯnayḏi w hawxa
qayəm hano d u=qaḏ̣a d i=derike mə=məllele omər ya aḥuno ono maqəbloli menux
w d lo=tfaqat m alo hul d əzzano misarḥina tavda
w d əzzan l ab=botayḏan b u=xer b i=salame i=naqlayo kul=mede hayən yo omər ṭowo
aṯi yawmo azzé yawmo a=tre msarḥi tavda ya malfono
yaʕni b i=ḥḏo saʕaye msarḥi m i=ʕaskariye
hani rawixi b as=siyyarat w i=ǧazira ayko yo a=tre maṭən l ʕamuda
hawo d i=qaḏ̣a d i=derike məllele omər aḥuno annaqla ono gdəzzí l u=bayto w hat ste kalé u=baytayḏux laltaḥ me ʕamuda gdəzzúx hat l u=baytayḏux
ono ste gəzzino ḥozeno u=ahlayḏi w mšawanno b babi inšalla m uʕdo l ḥamšaḥsar=yawme gdoṯeno laf elux
hano omər walaw ya aḥuno aṯina hani hawilan tarte=əšne tavda w xd ann=aḥunone
mhaláx zano gaban fəšlux qadar šabṯo gaban w ḥzay i=nxiratayḏux ste w edi aloho howe aʕmux
izúx mʕayár ruḥux w d oṯat gəmbarxinala aʕlux
omər aḥuno kəḏʕat i=emo u=babo ann=aḥunonani tarte=əšne d yawmoṯe friqili yaʕni i=mʕazze d emi w d babi w d aḥunoni ġalaba aʕli omər mazal hawxa yo aḥuno aloho howe aʕmux
d əmmina hawo azzeyo l u=baytayḏe w hano ste aṯi l u=qaḏ̣a d i=derike aṯi gab i=emo w gab u=babo
fayəš kibe ʕaṣro ḥamšaḥsar=yawme məllele i=qaḏ̣iyayḏe l u=babo w kul=mede mfaṣṣal
hano u=babayḏe omər layt manəʕ ya ʕabri omər mazal hiye huleluxyo xəlʕa
hat ste məd arbʕo=alfo=waroqe w ḥamməšmo aḥ=ḥamməšmo elux w l i=nxiratayḏux
w ann=arbʕo=alfo i=naqla d mbarxila aʕlux amalle ya aḥuno hani ste meni elux xəlʕa omər ġalabe ṭowo
hano koṯe d əmmina l ʕamuda koṭowəʕ u=yawmo aʕle
koṭowəʕ u=yawmo aʕle kobe foṯe… kito balad laltaḥ me ʕamuda əšma talḥabaš yo komhaləx hul d komoṭe l i=qriṯayo
komoṭe l i=qriṯayo kuyo i=saʕa šwaʕ tmone koṭowəʕ u=yawmo hawi darang
omər walla gdəzzino gab u=muxtar ktoweno ḏ̣ayfo adlalyo aʕlayye mə ġamo kit ramḥəl gəzzino gab u=ḥawrayḏi
hano aṯi drele šlomo ʕal aḥ=ḥaḏ̣ar drele aʕlayye ahla w sahla
gab u=muxtar ḥəlle gava kit tloṯo=zlame yatiwe b i=oda d u=muxtar u=muxtar w tre
lo=kəmmat a=tranək ste ann=aḥunone ne
hawi čaġ d i=ḥšamto maḥatte i=ḥšamtaṯṯe qumayye maḥšamme
annaqla kəḏʕat b aʕ=ʕašəryoṯe ak=kurmanǧ komšayli m ad=ḏ̣ayfaṯṯe l ayko gdəzzúx m ayko hat komšayli
hano u=muxtar komšayəl u=zʕurano
komər mətyaqnət ono i=qaḏ̣iyayḏi kito ḥa=zʕuro ono w hiye maqḏ̣elan tarte=əšne b i=ʕaskariye ḥal w ḥawal diḏi haṯe yo w huleli i=ḥoṯo
w gdəzzino w gədmamṭeno i=nxiratayḏi ono ste gdəzzino mhadene arbʕo=alfo=waroqe məḥləf i=ḥoṯo
hano u=muxtar ḥəlle hawxa b ann=aḥunone abrʕo=alfo=waroqe
annaqla ǧamaʕa kurmanǧ ne i=ṭamaʕiye maḥatla aʕlayye
koqaymi kəzzə́n larwal komwašwəšwi hḏoḏe a=tloṯo=aḥunone
u=rabo komalle l u=naʕimo d kulle…
gawər kibe hawile arʕbo=yarḥe gawiro
kətle aṯto mən aṯto šafər mena layto w kətla dahwo marke larke lwəšto mhandasto
omər e ya aḥuno gdoṯina gsaymina i=qəṣṣaṯe b u=zlamano gšəqlina ann=arbʕo=alfo=waroqe mene w gdəmmina haṯe i=barṯayḏi yo
w gəmšadrinanne adlalyo w gəzzán bəṯre d i=qriṯo
qadar ḥamši əšti=mətrowat gədrəḥqi a=tre gəmḥalqinanne tamo
gqəṭlinale w ḥəfrinale maḥtinale taḥte d i=arʕo ma gḥozelan b u=lalyano a=tre aḥunone mṭabqi aʕme
hani me d mṭabqi aʕme aṯi u=muxtar yatu omər abri gdomannux xabro omər məǧġál
omər kətli barṯo fəʕlan šafər mena layto anǧax mlayəq diḏux yo
w hagar lə=groḏ̣atla ste dis layt manəʕ
hano omər mətyaqnət ya muxtar ono huli waʕd kamilo ʕam u=ḥawrayḏi w hani tarte=əšne d yawmoṯe ono w hiye tavda na w mhadeleli i=ḥoṯo w ono lo=ḥəzyoli ste
walakən i=wəždanayḏi lə=kṭoʕən ḥatta d ṭoreno mene lazəm d əzzí bəṯre u=xabrayḏi
omər ya abri ono gmamṭena larke lo=maʕəǧbolux i=naqlayo dis u=darbayḏux qumux yo
hano xort ǧehil yo qayəm məftalalle omər mṭaya bavo
mamṭyole ḥəlle b i=kačke ḥḏo koxəl aʕla
qayəm omər bavo maqbloli maqblolux omər e
omər kəḏʕat mən yo omər mən yo omər u=abro d u=ʕammayḏa hani hawile arbaʕ=əšne bəṯra yo w huye lo=grəḏ̣yo u=abro d u=ʕammo
de məd l i=kalayḏux w izúx elo d fayšat ramḥəl harke hat w hiye gqəṭlitu ḥḏoḏe aw aḥna gqəṭlinale aw hiye gqoṭelan gsaymina čara m ḥḏoḏe
hano u=zʕuro čik u=xabrayḏe ste b qarʕe omər layt manəʕ
məlle l i=ḥurmayḏe omər yalla qəm zano
hani azzehən bəṯre d i=qriṯo kibe ʕəsri=gavat
i=kačke hawxa ḥəlle ebe məllale əmmo hat faqiro hat heš əmmo ʕaql latlux
əmmo ono latno i=barṯayḏe ono i=aṯto d u=aḥuno no tawo d u=naʕimo d kətwa b rax d a=tre
omər ba mən əmmo ono i=aṯto tawo no səmme hawxa aʕlux qana d qəṭlilux d əxli ak=kallatayḏux w uʕdo fayəš u=ʕumrayḏux fayəš ruʕe d saʕa
omər m u=lebo məllale əmmo əmmo ono u=wəždamayḏi lə=kṭoʕən ḥatta d qəṭlilux
hat gmahzmatli ʕal mazbuṭ gməblatli omər ono gədmobannax
koqoyəm i=kačke kəmmole aḥna gəmhalxina harke b i=ǧiha ġarbiye w hənnək gdəzzín ʕal šamal
hano a=tre mḥalle ʕal i=ǧiha ġarbiye w mhalaxxe
mhalaxxe maṭən qariwo l ʕamuda
koḥoyər kito bahro d sayyara hani a=trani mqadamme mqadamme ḥərre gava kalé ḥa=šufer qəm baste
i=sayyarayḏe ḥariwo w kalé komṣalaḥla
hano l u=zlam məllele omər bu baxtayḏux w d alo i=qəṣṣayḏan hawxa hawxa yo
omər m u=lebo omər abadan
kito m ab=baremilani d komaḥti taḥte d a=ǧsurat omər de zoxu mičeku b ab=baremilanək iḏa aṯi noše gdomanno lə=ḥzeli noše
w iḏa l=aṯi gəmkamanno i=sayyara gmaḥátnanxu b i=sayyara w gmobánnanxu l i=qaməšlo a əmmi ġalabe ṭowo a=tre čiki b ab=baremilanək
ha azze bəṯr me fəlge=d saʕaye ḥəlle gava kaṯi tloṯo=zlame
bənbərrəhayi kaṯən mə=kito mə=layt
əmmi aḥna kokərxina ʕal zlam w ḥurma i=qəṣṣayḏan hawxa yo
omər mətyaqnət ono lə=ḥzeli tə=noše kalí komṣalaḥno i=sayyarayḏi w qarʕi qumi w lalyo yo
lo=ḥzeli noše balki šapiʕi b ġer d koṯe lo=ḥzeli noše
hani mhalaxxe ʕal u=darbo d i=qaməšlo azzehən
mhalaxxe bəṯr me ḥamməš šeṯ daqayəq mkamele i=sayyarayḏe azzé mamṭele i=ḥurma w u=zlam w maḥtile məblile l i=qaməšlo
hani i=naqla d azzə́n maṭən l i=qaməšliye doġri manḥtile m i=sayyara maslmile l i=emo w l u=babo u=zʕuro šufer
məlle l i=emo w l u=babo omər ḥur yade hani i=amane d aloho w dəṯxu
lo=ṭoritu d ḥozən ak=kukwe d u=lalyo u=mede d ṭəlbi m u=muklo m u=štoyo m a=ǧġarat me kul=mede me qahwaṯṯe gəmqadmitənne hul d ḥozina aloho d b i=šmayo aydarbo mafraǧla aʕlan
hani i=emo u=babo d u=zʕuro əmmi ahla w sahla marfánnanne oda w maḥtənne a=tre b i=oda
u=muklo u=štoyaṯṯe kobənne w a=ǧġarataṯṯe w koqaymi b aw=waǧəbataṯṯe ʕal mazbuṭ
hano konohər u=zʕurano u=šufer mə=ksoyəm koṯe kokorəx b i=ʕaraṣa d i=qaməšlo ʕal a=zlamani omər lazəm aṯən maṭən l u=balad
hano kokorəx koḥoze a=tloṯe bəṯr ḥḏoḏe annaqla u=zlam ḥarami w u=zlam məḏnəb komibayən
ḥəlle a=tloṯo hama hawxa ʕaynayye kokurxi omər walla kaṯən a=zlamayḏan
aṯi marḥaba marḥaba ahla w sahla omər ʕal mu kokərxitu
hani i=naqla d šamiʕi m u=zlamano ʕal mu kokərxitu huwwe i=aḏno karre ell
əmmi walla kokərxina zlam w ḥurma i=qəṣṣaṯṯe hawxa yo i=aṯto d aḥunan yo w mahzmole w hagar d əḏʕat be ayko ne gdobinalux tre=alfo=waroqe hani elux ḥalal
omər gabi ne aṯən ono zbiṭili w ḥzalli w kalə́n gabi
annaqla hano omər de klawu harke lo=rəmšitu kazzino m uʕdo l ruʕe=d saʕaye gədmamṭénanxune w gdoṯeno
hano koforəq a=tloṯo=aḥunone kəzzé l i=dayira d at=taḥarriye am=mabaḥəṯ d i=qaməšlo
kəzzé komarre komər ḥal w ḥawal i=masale d tloṯo=aḥunone i=qəṣṣaṯe hawxa yo w i=ḥurma w u=zlam kalə́n gabi
annaqla itoxu mdaberu ruḥayxu
omər i=naqla d oṯitu d zəbṭitəllan i=šaqame rabṯo mḥáwulla ʕal qḏoli ono ktoweno aʕmayye
hano koqoyəm komoyəd l a=tloṯo=aḥunone komər mhalexu bəṯri
hani komhalxi hul d komoṭən l riše d u=ǧəsər rabo
at=taḥarriye ḥamšo əšto mḥawtənne
zbəṭṭe druʕayye
awwəl d maṭən l u=zʕuro šufer b aš=šaqamat qaymile
omər bavo qay kqaymitu qay kmoḥitəlli u=ḏanbayḏi mən yo məs=səmli
yalla hatu ḥbisoye hatu ann=arbʕo
mballe ann=arbʕo w mḥaqaqqe aʕmayye
omər bavo walla i=ḥurma w u=zlam eli mamṭalli w lə=gḏaʕno i=qəṣṣaṯṯe mən yo d obitəlli əzən gəzzí mamṭénanne w šqalu i=ifadaṯṯe
hani rawixi b u=ǧib at=taḥarriye w u=zʕuro šufer azzə́n mamṭanne i=ḥurma w u=zlam me gab ab=be babe d u=šufer 
mamṭanne l i=maḥkame ʕaskariye šqəlle i=ifada d i=ḥurma
i=ḥurma əmmo bavo ḥal w ḥawal d u=gawrayḏi i=qəṣṣaṯe yo mṭamʕi b arbʕo=alfo=waroqe d u=zlamano w abiʕi gədqəṭlile ʕal arbʕo=alfo=waroge
w ono mətʔasafli ono ktuyowayno ono sabab d u=zlamano ḥatta d məqtəl
w zayiʕono hagar d əmmalle hawxa ksaymi ebux gqəṭlilux dis ono gməḏ̣lomono məlli ṭaw mina layto gmahəzmalle
mazal u=gawrayḏi w ann=aḥunone hani latne ahl namus eh hani korəḥmi ak=kallawat
i=naqlayo ono mahzamli u=zʕurano w mamṭelile
moméwulle ste e hul l uʕdo lo=kəḏʕono əšme mən yo
qayəm hano l i=maḥkame ʕaskariye ḥkəmla aʕlayye kul=ḥa b ḥamšaḥsar=əšne
mə́rralle əmmi huyo alfo=brixe i=ḥurmaṯe elux
w šqəlle ann=arbʕo=alfo=waroqe m a=tloṯo aḥunone húwwalle tre=alfo=waroqe l u=šufer w tre=alfo huwwe l i=žənəke w l u=kurrəko w aḥ=ḥamməšmo=waroqe mfarqənne ʕal ḥḏoḏe l at=taḥarriye
w rišayxu howe basimo
kətwa w latwa šṭaw m aloho latwa ya ǧamaʕat alxer
kətwa ḥa=faqiro w i=ḥurmayḏe
u=faqirano kətle tərto bəlḥuḏe kul=yawmo komarfe i=tərtaṯe ʕal waǧəh d aq=qadiše
aq=qadišani komḥamən i=tərtaṯe kobərmi w fətli
xəd kofəlto dis kodəʕro l u=axurayḏa
komamṭəlla b i=quwa d aloho w d aq=qadiše kəṯyo i=tərtaṯe
yawmo m ay=yawmoṯe d alo gqoyəm hano kowele darbo raḥuqo
komər l i=ḥurmayḏe komalla komər ḥurma kəmmo mən yo
komər ḥur ono gdəzzino l i=flan balad əṣḥa d maftlat i=tərtayḏan ʕal foṯe d aloho
lo=mafəltatla ʕal foṯe d aloho mafleta ʕal wagəh d aq=qadiše
aq=qadišani mətraǧən l u=alohaṯṯe w hənnək masʔul b i=tərtaṯe d u=faqiro
haṯe i=ḥurma hawxa koməftakro ebe kəmmo e ya zlam u=ʕulmo kṭoləb m aloho i=ṭalbayḏe hat ḏ̣əd d aloho hat
aydarbo i=qaḏ̣iyaṯe aʕmux
omər ya ḥurma marke l gab aloho kit waṣayəṭ
aq=qadišani i=daʕwaṯṯe komitaqblo m u=moraṯṯe hani komətraǧən m u=moraṯṯe w komamṭən i=tərtaṯe
kul=ʕulmo koṭoləb m aloho w komər ya rab gqoyamno d əzzino
u=ḥarami kul=nošo u=zanoyo kul=mede koṭoləb m u=alohayḏe
ʕal qadar d i=ḥṭiṯayḏe kobele komaṣtər aʕle
hano u=zlam azzé omər əṣḥa lazəm mafəltatla ʕal waǧəh d aq=qadiše
haṯe hawi ṣafrayto w u=zlam azzeyo b u=darbayḏe fayišo i=ḥurma
əmmo bavo i=tərtaṯe ʕal waǧəh d aloho mafəltola
koṯe ḥa=ḥarami qəṭʕi xəd darbas šamo
komoḥe taḥte təšʕo d i=tərto komobela w knoḥalla l an=naʕimayḏe
gani u=yawmo l=aṯyo i=tərto hawyo i=saʕa šwaʕ tmone l=aṯyo i=tərto
kəzzá kərxo gab aǧ=ǧiran tərto layto
ha aṯi u=merəko koyo i=tərto ḥurma wallahi merəko i=tərto l=aṯyo
omər mafəltolax ʕal waǧəh d aloho ha əmmo e ya alo
omər ḥzelax omər de ḥurma mḥaḏ̣alli i=zuwadayḏi w matrayli tre tloṯo=zawge d čwerəx gəzzí gab aloho
haṯe i=ḥurma gaḥixo aʕle məlla ya zlam aydarbo gəzzúx gab aloho daywono hat axilux menux
omər ya ḥurma ma i=qəṣṣa dis d mafəltolax ʕal waǧəh d aloho ono u=šuġlayḏi yo koḏaʕno ono gəzzino
hano koqoyəm komaṭiʕo u=awro d u=gawrayḏa kmatəryole tre tloṯo=zawge d ǧwerəx w kməlyo i=turkayḏe zuwade tene w afšoṯe w laḥmo
kowe ṣafrayto b xer ʕal kul=ǧamiʕ w kobe foṯe l u=oġur kəzzé komhaləx
hano komhaləx maṭi l u=ṭurano diḏan ṭur ʕabdin l u=ṭuro d i=bagoke kulle ʕabode kulle dayroye
hawi gani u=yawmo ḥəlle qayəm dayroyo me qume sawke kmoṭe larke
hano l u=dayroyo mahzamle
b u=zamanawo ad=dayroye lo=maḥtiwa ʕayno l ins w ǧəns ġer b ḥḏoḏe hawxa
ad=dayroye xwa buxa
hano maṭile omər abuna qay komahəzmat ono ste ənsan xoṯux no ḏ̣ayfo d aloho no lo=mahəzmat me qumi
omər ya abri ono mən kalúx kḥozat koxanno gelo
koroʕeno xd aḥ=ḥayewən d u=ṭurano
u=ḏ̣ayfo d aloho ahla w sahla tux itaw
a=tre yatiwi b i=qelayto e u=dayroyo ṣafrayto ʕaṣriye ṣafro koṯele faṭərto hawxa rabṯo w ʕaṣriye koṯele ḥḏo
koqoyəm hano koṭoləb m u=alohayḏe komər ya rab gədmšadrat i=ḥšamto d u=zlamano ste ʕam diḏi
komalle komər abri zux l i=ṭarəštayo honike fatáš bayn d aṭ=ṭarfe kito faṭəryoṯe
azzeyo fəʕlan u=faqirawo mfatašle mofaqle tarte=fatəryoṯe kul=ḥḏo hawxa rabṯo
mamṭalle bayn ele w l u=dayroyo i=zuwadayo maḥtəlle kalə́n komaḥšmi
me qəṣṣa l qəṣṣa u=dayroyo mšayele mene omər abri l ayko gəzzúx omər walla abuna gəzzino gab aloho
hano i=naqla d mamṭele baḥs d aloho e u=dayroyo ġalabe marʕele l ǧəsm diḏe w aṯyole i=raʕbe omər ya abri omər iḏa d moṣenux waṣiye gdəmmat aydarbo lo=komanne
omər amalle flan dayroyo b i=flan ṭuro b u=ṭuro d ʕabdin maṭi l ayna darġo d i=ṭawwuṯo
omər ahla w sahla abuna omər ḥur abri d lo=ṭoʕat omər abadan
hawi ṣafrayto aʕlayye b xer aǧ=ǧamiʕ w hano mhalaxle
mhalaxle b i=barriyayo w šapəʕ am=maye d gziro azzé kəmmile u=ṭuro d ǧudi mhalaxle b aṭ=ṭuronanək maṭi
naḥət laltaḥ m aṭ=ṭurone b i=barriyayo
koḥoze nafəqle ʕaṣro ḥamšaḥsar=rawixe i=nuro kqədḥo me femayye kulle b rəmḥe b sayfe
aṯəlle əmmi aḥna lə=kṭorina ṭayro d šopəʕ ʕəl m i=arʕo tarke hat koṯat ənsan w košəpʕat harke b i=arʕaṯe
omər bavo mede layt gabi u=mede d əbʕitu tfaḏ̣ḏ̣alu
l ayko gəzzúx omər alo gəzzino gab aloho
hano i=naqla d mamṭele baḥs d aloho ar=rawixani hawxa ǧəsm dəṯṯe marʕalle w aṯəlle… yaʕni e i=alohuṯo čiko b lebayye
yaʕni mḥalaqqe kul=mede ḥarbuṯo me lebayye i=naqla d mamṭele l u=zlamano baḥs d aloho
əmmi ṭayyəb iḏa d əmmat l u=alohayḏux aḥna d matərkina i=ḥaramtiyaṯi w u=salb w u=tanhibano aḥna aloho gədxofər ḥṭiṯayḏan omər ahla w sahla gdomanne
kito ṭuro kəmmile bexer
maṭi l qarʕe d u=ṭurawo aṯi ḥa=malaxo d u=šayno l qamuṯe
səmle ruḥe b daraǧa d kuhno w yatu b qamuṯe
omər ha abri ayko gdəzzúx omər alo gəzzí gab aloho
hano u=kuhnawo gaḥəx omər l mən gəzzúx gab aloho
e omər ma hat mə=kəbʕat meni gəzzí gab aloho
omər amalli abri balki ono d omannux
omər hama l aloho gnule i=tərtayḏi haw li i=tərtayḏi
hano qayəm omər izúx abri i=tərtayḏux ḥfar taḥte d i=tfayo i=tərtayḏux kalá tamo čiko
omər ḥur omər lo d əmmat kətli ǧwerəx ġalabe dis gdoʕanno b u=darbano ha
ono dis gəzzí gab u=alohayḏi
omər xəd komannux ḥfar tamo taḥte d i=tfayo gədməfqat i=tərtayḏux me tamo
omər mede ḥreno layt waṣiyat aʕlux omər bele bele abuna
omər kit flan dayroyo b ṭur ʕabdin omər moṣele məlle ono maṭino l ayna darġo d i=malkuṯo hani hawəlli arbʕi=əšne ʕabodo
omər amalle u=dayroyo maṭi l i=daraǧa d u=ḥadodo d maṣər ha bele maṭi e
hano koqoyəm komalle ha mede ḥreno lo=fayəš
omər bele alo kito rawixe ste omər ar=rawixanək aṯən l qamuṯi w i=nuro kqədḥo me femayye w ǧalaliye w qaṭəʕ darbo xoṯayye layto
mərre iḏa d matərkina i=ḥaramtiye w i=ǧalaltiye w u=ḥaramano aloho gxofər i=ḥṭiṯayḏan walla lo
omər amarre hanək i=naqla d falət u=xabro me femayye l aloho xfəlle i=ḥṭiṯaṯṯe w kul=ḥa mənne ṭr=əzze b ṭuro ḥa lo=ḥoze u=ḥreno w mḥalqi as=sayfe w ar=rəmḥanək w marfən as=səsye b i=briṯo əzzehən kul=ḥa b ṭuro w ʕəbdənne
hano daʕər aṯi ḥzele ar=rawixayḏe mə́llalle omər hawxa
hani azzə́n kul=ḥa b ṭuro w kboxe ʕal u=ḥal d səmle w kul=ḥa azzeyo čik b qelayto w kʕobəd l u=alohayḏe
maṭi l u=dayroyo maṭi l u=dayroyo omər ha abri
omər abuna hat maṭat l u=darġo d u=ḥadodo d maṣər
hano u=dayroyo čik šəkwak b lebe w omər b lebe lo=məlle l u=faqiro
omər ono aydarbo arbʕi=əšne d yawmoṯe ono ʕobadno l u=alohayḏi ono w ḥadodo howina ḥa omər haṯe b i=briṯo l=awyo
mətǧabər qm u=alohayḏe ġalabe hawi rabo
hano u=faqiro hay aṯi ḥfəlle taḥte d i=tfayo
mofaqle qaduro hawxa malyo dahwo hawo hiye w i=ḥurmayḏe fayiši b u=xer d aloho
gdoṯina l u=dayroyo
u=dayroyo b aš=šubḥe d aloho w d i=ruḥo qadišo hano yaʕni marke l maṣər gabe latyo tə=mede
hano u=dayroyo ġalabe məftakər b lebe qm u=alohayḏe walakən heš 
i=ruḥo qadəšto aʕme yo
u=darbo gabe latyo mede b u=ḥaylo d aloho
hano əšmo ġalabe raḥuqo ġalabe ḥəkəm qariwo maṭi l maṣər
maṭi l maṣər e hano u=dayroyo m aloho latyo xalyo aḏəʕ i=dukano d u=ḥadodo be ayko yo
aḏəʕ i=dukano d u=ḥadodo ayko yo barəm w fatəl azzé w kali qm u=tarʕo d i=dukano d u=ḥadodo buxa
hano koḥoyər ḥadodo bəlḥuḏe yo w kaleyo mofəq ḥadid w kosoyəm w qoyəṣ w mqaṭəʕ
u=ḥadodo hawxa ḥəlle ebe kalé kuhno qm u=tarʕayḏe
e u=ḥadodo qadišo xaləṣ yo awwəl d ḥəlle b u=kuhnano aḏəʕ be i=niye d lebe mən yo w m ayna balad aṯi m ayna ṭuro aṯi w be b mən qaḏ̣iye aṯi gab u=ḥadodo
hano i=naqlayo kobəʕ maḥwe aʕ=ʕuǧubatatayḏe l u=dayroyano kqoyəm moyəd ḥadid hawxa rabo mḥalaqle l u=kuro
kosoməq kowe xd i=gmurto w u=ḥadodano komšamər iḏe w maḥət iḏe b u=kurawo w kmofaqle xd u=layšo koqoyaṣle me ḥḏoḏe
kosoyəm b iḏe čakuč w səddan w kalbtene m u=ḥadidawo b iḏe
hano u=dayroyo i=naqla d ḥzele hawxa omər wayla aʕli w ʕal i=ḥṭiṯo d aṯino eba
kafənno qm u=morayḏi u=mede d səmli l tə=noše lo=səmle
ḥəlle hano u=dayroyo ġarəq b i=ḥṭiṯo lakən haw knəfqo b iḏe
i=gavayo maltamle a=dkoṯanək l u=ḥadodo w ṣxəlle i=dukano omər mhaláx abuna u=ḏ̣ayfo d aloho u=ḏ̣ayfayḏi hat
azzehən ḥəlle kətle ḥurma bəlḥuḏe b u=baytawo i=baytayḏe friso xd u=bayto d am=malke
hano hawi ʕaṣriye səmla i=ḥšamto maḥatla i=ṣəfro mamṭela qarṭelo d maye maḥatla ʕal i=ṭawle
i=ṭaṣaṯṯe ste me qarṭelo maḥtola bayn d am=mayanək b i=qarṭelo naʕəmto
hano u=dayroyo i=naqla d ḥzele hawxa aʕ=ʕuǧbani b ḥḏo=naqla u=dayroyo mdaywən
aydarbo ono maġraqli ruḥi b i=ḥṭiṯo w mbeli ruḥi l u=halak w ḏəmli u=ḥadodano
omər ono hawəlli arbʕi=əšne ʕabodo l aloho w lə=gnofəq mede mani b iḏi
fayiši l i=saʕa tmone čaʕ b u=lalyo hano u=dayroyo konoyəs omər abuna gdəmxat omər e gdomaxno
məlle l i=aṯto omər ḥurma bayn ele w ela omər izáx gab aǧ=ǧiran bram w ftal amár nvinat nvinat amár layt
azzayo tarte tloṯo=kore l i=odayo barimo w fatilo aṯyo
əmmo ya zlam walla layto nvinat
e omər ya ḥurma məġ=ġamo kit hat u=ḥalalayḏi hat w hano abo kuhno yo u=babo d tretǧina yo hat dmax harke ono gdomaxno harke w u=dayroyo harke hat b u=fəlgo
əmmo məġ=ġamo kit ya zlam
maḥatte i=nvinaṯṯe w damixi a=tloṯo
hano u=ḥadodo mə=səmle mlele qarṭelo maye w mʕalqole ʕəl me qarʕayye
omər ḥur abuna omər lo=ġərqat b i=ḥṭiṯo ha w d mičək šəkwak b lebux i=qarṭelaṯe mliṯo maye yo kulle gmibozi aʕlux
ba u=dayroyo daməx i=ḥurmayḏe aloho maṣtər aʕla ṣafərto ġalabe
u=hano u=dayroyo hawi fəlge=d lalyo u=šiḏo čik b lebe
raġle qayiṯo b raġle d i=ḥurma b niye ʕaṭəle
hano i=naqlayo i=qarṭelo d am=maye kula bizo ʕal u=dayroyo
hano u=ḥadodo qayəm omər abuna mə=səmlux omər u=mede d səmli l tə=noše lo=səmle
qum w henu amalli i=qəṣṣayḏux mən yo elo maġráqluxli b i=ḥṭiṯo
hano koqoyəm u=ḥadodo w koqaymo i=ḥurmayḏe komalle koḏaʕno ya abuna aṯat m u=ṭurawo ṭur ʕabdin hul larke ḥatta d omannux i=qəṣṣayḏi
w čik šəkwak b lebux w mətǧabrət qm u=alohayḏux w aṯət ḥatta d əḏʕat i=qaḏ̣iyayḏi mən yo gdománnuxyo adlalyo
omər ono abre d malko no d i=walayaṯe
omər babi obəʕ d obeli ṣənʕa b iḏi hawino b at=tuǧar
zbəṭli taǧara w mhalaxli b i=briṯo omər hawino ʕumri arbaʕ w ʕəsri ḥamməš w ʕəsri=əšne w ono bəlḥuḏe no babi kobəʕ d magwalli
kəzzino b balad kḥozeno ḥurma ʕal biro komanna ya ḥoṯi hawli ṭaṣe d maye šoteno kəmmoli ya aḥuno mədlux štay
tləṯ əšne kəzzi b u=baladawo a=tləṯ əšne koṭolabno maye m i=ḥurmayo
i=ḥurmayo ʕal i=biro kḥozeno w koboli maye b iḏa
babi barəm w fatəl ṭləbleli i=zʕurtayo
me d ṭlə́bleliyo w mamṭyalle l u=bayto azzino l i=odayḏi kḥoyanno gava kalá i=ḥurmayo b zat diḏa komamṭyalle
w i=ḥurmayo d mə́llila ya ḥoṯo w hiya mə́llali ya aḥuno
omər i=naqlayo i=naqla d ḥəzyoli lebe qayər w ono fəʕlan l=abəʕno d ḥozena
lo=ʕantan mena bas hawyo ḥoṯi ʕal aw=waroqe d u=mgalyin hiya mə́llali aḥuno w ono mə́llila ḥoṯo
omər i=ḥurma ḥəlla hiye ste aḏiʕoli me d aḏiʕo li xəd lebi leba
mə́llali qay kḥayrat ebi hawxa omər məlli ono ḥzelilax b i=flan balad tloṯ əšne tloṯ əšne ḥzelilax
komannax ḥoṯo hawli maye w hat kəmmatli aḥuno mədlux maye w hawət naṣəb diḏi
hano koqoyəm mə=ksoyəm komalla komər ya ḥurma hagar xəd kobəʕ lebax w kobəʕ lebi gədsaymət šxa gmitafqina ʕal u=mawǧibano d kit b lebi w lebax
w lo lo uʕdo taḥte d u=lalyano gmobannax l be babax
w u=mede d kit w layt b u=baytano gədmamṭene aʕmax w ḥoṯi ʕal aw=waroqe d u=mgalyin
əmmo ono lo=kəzzi m u=baytano xəd lqiṭ b lebux lqiṭ b lebi
omər mə́llale əmmo aydarbo omər ḥur ya ḥurma
b lalyo ḥoṯo w aḥuno w b imomo l qul u=ʕulmo aṯto w gawro
kmamṭat qəm diḏax hawxa
əmmo ono raḏ̣yono hul d mayṯono ono w hat ḥoṯo w aḥuno ʕal aw=waroqe d u=mgalyin
e omər abuna hani hawəlli arbaḥṣar=əšne ono w hiyye b ḥḏo=nvine gdəmxina
w ono inəqli ḥalwo me ṣadra ḥoṯi ʕal aw=waroqe d u=mgalyin
omər i=qarṭelaṯi kmolena maye ʕəl me qarʕi w qarʕa
hani arbaḥṣar=əšne lo=xayiro ʕəl me qarʕi
omər hat hawilux fəlge=d saʕaye ann=arbʕi=əšnayḏux ayko azzə́n
omər bas abri omər ġarəqno b i=ḥṭiṯo w b xaṭər diḏux
mhalaxle l u=dayroyo əšto=yarḥe hul d maṭi l ṭur ʕabdin
w ṭləble m u=morayḏe omər ya rab lo=šəqlat ruḥi d ʕobadni arbʕi=əšne ḥrene hul d ḥozeno foṯux
w rišayxu howe basimo
ḥa=zlam sawwo d kətyo abre d ḥamməš w šawʕi=əšne maḥkele i=masalaṯe i=naqqa d kətwa ǧuwan aṯyo b qarʕe w elo maḥkéleliyo
i=ḥḏo šato ono w arbʕo=ḥawrone ʕam ḥḏoḏe nafiqina d əzzano l u=ṣaydo d aq=qaqwone
w i=šatayo ģalabe aṯiwa talgo ʕal i=arʕo w hawiwa quro w saṯwo yaquro
u=ḥulmo d u=talgo ʕal i=arʕo hawi fəlge=d mətro w u=sawal ġalabe mtaləf w mayəṯ m i=səbba d i=hawa w d i=haffe w d u=quro d oṯewa
qayəm ono w ann=arbʕo=ḥawronani diḏán mḥalaqlan m u=darbo d i=qriṯo azzano hul l u=ṭuro d i=bagoke laǧan u=ṣaydo d aq=qaqwone
mdawamle l u=darbayḏan šeṯ saʕayat aḥna azole b u=darbo w u=muklayḏan ste naqəṣ w lo=fayəš muklo aʕmayna
annaqla qayəm abiʕina d dəʕrina l u=bayto hawi ʕaṣriye aʕlayna w lo=qadirina dəʕrina
w fayəš tarte=saʕayat l ṭwoʕe d yawmo
w bdele l u=talgo b ḥiṣuṯo rabṯo koṯe m i=šmayo w i=hawa aʕme
w u=ṭurano ṭuro ġalabe ʕaṣyo w ġalabe ʕamuro yo m ad=dawme w kit ebe mʕare škaftat rabe
qayəm kalán hawxa kalye ḥəllan m i=massile d mqabəl diḏan kaṯi arbʕo=dewe
ad=dewani dewe ġalabe kafine b i=səbba d i=farṭana d hawi b u=saṯwawo mede nečir lo=qadiri d saymi lə=ḥzalle
faqat nqəḥḥe reḥayna innu d kətna ənsanat me tamo ṣədde ruḥayye w aṯən d həǧmilan innu d qəṭlilan w d əxlilan
kətwa aʕmayna arbaʕ čəftat mani d u=nečir faqat ač=čəftatayḏan b i=səbba d mhalaxlan b u=darbo w ġalabe tarən w u=darmono səmlan w haw səmlan fayəš d əmmat fəšak mibəṭ lo=biṭ
qayəm kalán hawxa kalye ḥəllan ad=dewayḏan kyasiqi ʕəl minan w kaṯəllan
faqat kito aʕmayna arbaʕ ḥaṭroṯe ste laǧan d səndin ruḥayna b u=ṭurawo
qayəm aṯən ad=dewe mqabəl diḏan w kalən ḥərre eban
mədde d ḥamməš=daqayəq hawxa qayəm hǧəmme aʕlayna
bdelan aḥna ste annaqla d mqatlina aʕmayye
hənnək kohəǧmilan kofətḥi femayye aʕlayna w aḥna ste b aḥ=ḥaṭroṯe kmaḥtina ʕal femayye faqat lo=ḥaylo eban fayəš w lo appe
m i=səbba d aḥna ʕaǧizina ġalabe m u=talgo w m u=kroxo d mede lə=zbəṭlan me ṣafro hul ʕaṣriye w m u=baṭlo w m u=kafno baṭilina w hənnək ste b u=šəklawo ġalabe kafini w ġalabe ṣahən
w kalán hawxa b ḥal d ḥḏoḏe komqatlina ʕam ḥḏoḏe w lo aḥna səmlan mede appe w lo hənnək qadiri saymi mede eban
w u=yawmo ste kalé qəm ṭwoʕoṯe ḥəllan gʕotəm aʕlayna b u=ṭurano ġalabe w ḥəllan ad=dewani bəṯr me d ʕatəm aḥna ggəlḏina w gqəṭlilan
qayəm bdeli məlli l aḥ=ḥawronayḏi lazəm d mfakrinalan ʕal ḥila w fanne d qəṭlina ad=dewani w d maxəlṣina ruḥayna mənne
mkalafli aḥ=ḥawronayḏi məlli hatu hwawu qaršə dəṯṯe w mḥarebu aʕmayye w ono b i=ḥila gməfrašno mənxu w me bəṯrayye da gdoṯeno b u=šalfo gqoṭanno ḥa mənne w bəṯṯər me d aḥna zayidina zəd mənne w hənnək hawən əšmtər minan i=naqqayo edi a=ḥrene u=qaṭlaṯṯe hesani yo
aḥna arbʕo wayna w hənnək ste arbʕo wayne
qayəm a=tloṯo ḥawronayḏi fayiši mqabəl d ann=arbʕo w səmme i=mǧadalaṯṯe mdawamme eba
w ono ste mayeli taḥte ṭarəšto da d lo=ḥozəlli w naḥənno taḥt ad=dewe
i=naqqa d naḥətno mǧarǧafli ruḥi ʕal u=talgo ʕal gawi w mədli l u=šalfo w aṯino me bəṯre dewo da knəflile ḥa frəṭli gawe w qṭili
me d qṭil u=dewo fayiši hənnək a=tloṯo w aḥna disa kalán ann=arbʕotayna b dukṯayna
məlli l aḥ=ḥawronayḏi omanno tre mənxu mǧadelu ʕam tre mənne w tre minan ghəǧmina ʕal ḥa qəṭlinale
w b u=šəklawo l tre minan hǧəmlan ʕal ḥa w qṭilan hawo ste qayəm fayiši tre
me d fayiši tre i=naqqayo kul=tre azzano l ḥa w qṭililan
b u=šəklano maxlaṣlan ruḥayna m ad=dewe d kətwayne naǧole w qoṭule
qayəm ʕatəm aʕlayna ʕal qarʕe d u=ṭuro w lo=muklo kətlan w lo=maštyo kətlan l=aḏiʕina mə=gsaymina
qayəm w mhalaxlan kərxinlan ʕal mʕarṯo ḥatta d mičokina eba d ṣətrina hul me ṣafro d məftoḥo briṯo d ḥozina aloho mə=gsoyəm
na ise karəx ḥa m aḥ=ḥawronayḏi azzeyo ḥzele foṯa d mʕarṯo koṭmiro b u=talgo yalənəz kito əšmo d naqwo hawxa eba
qayəm qrelelan məlle ašər koḥzeli mʕarṯo harke itoxu
qayəm azzano ʕam ḥḏoḏe ʕabirina l i=mʕarṯaṯe mʕarṯo rabṯo w d at=tarte ġalabe ʕatəmto w kito b i=mʕarṯaṯe kešiye d ṭarfe našife d qṭiʕi heš m u=qayṭo kalə́n tamo
qayəm maqəṯlan nuro b gawa d i=mʕarṯo yatiwina w šaḥəllan əšmo čike aṯi həš diḏan l i=dukṯo faqat ġalabe kafinina
faqat ḥəllan koṯe pežən d xəšxəš b i=talite d i=škafte
maqəṯlan huḏo w azzano tre minan l i=mʕarṯo l i=taliye d i=mʕarṯo d ḥozina be mən xəšxəš yo hano čengi zayiʕina d howe dabibo mede w d oṯe qoṭelan
qayəm azzano l i=taliye d i=škafte ḥəllan kalé tamo rafo d qaqwone
aq=qaqwone ste ġalabe miṯe ne qm i=hawa qm i=farṭana qm u=talgo innu lə=kqədri mdayni larwal
hanək ste heš me imomo ʕabiri l gawa d i=škafte
w aḥna ste qayəm bdelan annaqla maḥatlan aʕlayye w mḥayṣelan ḥamšaḥsar=qaqwone w u=mede d fayəš fayiri
qayəm nḥirilan tamo axililan dlo malḥo m u=sabab d malḥo latwa aʕmayna
axililan tamo w fayišina u=lalyawo b i=škaftayo hul tawi me ṣafro
qayəm hawi me ṣafro ḥəllan u=yawmo šmənto ftiḥ w briṯo i=farṭanayo d meqəm kula kalyo w u=yawmo ġalabe basəm w hawi šəmšo w šḥanṯo
yasiqina d oṯina af u=bayto da koḥayrina kaṯən ʕaṣro=zlamat kokərxi aʕlayna b hawari w aṯən b u=hawarayḏan
w b i=ḥəsbaṯṯe w b u=gumanaṯṯe innu d aḥna koqṭilina
faqat l aloho maṣtállelan w lo=ǧarilan mede w qayəm aṯən a=zlamatayḏan maṭəllan w b i=fṣiḥuṯo xaliṣina w aṯina
faqat i=naqqa d mhalaxlan m i=qriṯo d oṯina l u=ṣaydo l u=nečir yaʕni l i=hela arbʕo tloṯo=ḥawrone ḥrene hanək friši b darbo ḥreno azzə́n b i=nfoqe d yawmo da
hani d azzə́n af nfoqe=d yawmo da ḥeḏər aṭ=ṭurone d ǧudi
hanək d azzə́n l tamo čiki b ṭuro ġalabe ʕaṣyo w kule dabibe w ḥayewən waḥš w kafine
ann=arbʕo ḥawronanək qayimi azzə́n b u=ṭurawo w ġalabe hawən parišan w kafini
w bəṯr b šabṯo u=pežənaṯṯe aṯi d innu an=nošani kalə́n miṯe
qayəm azzano u=ahl d i=qriṯo b hawari ḥatta d ḥozinanne w d mamtina l aǧ=ǧanazataṯṯe
azzano kalə́n bayn l massile ḥeḏora kule diyarat w ġalabe ʕaməqto kalə́n tamo tre mənne mžide w gawayye l at=taʕle frəṭṭe
w annaqla ḥa mənne ste l aḥ=ḥayewən l ad=dabibe axəlle i=lašayḏe kula yalənəz šmənto me qəsm d ag=garmayḏe fayiši tamo
w hawxa b u=šəklano aṭ=ṭuronanək d kətne tamo ġalabe ʕaṣye ne w latne dkoṯe ǧaʕdat d u=ʕamo d əzzé w oṯe appe
b i=səbbaṯe u=ḥa d əzzé l tamo l aṭ=ṭuronanək d l=owe aʕme silaḥ rabo w arzaq b u=saṯwo lə=kqodər b i=zaḥme ste doʕər me tamo
w b u=tamtelawo b u=qayṭo ste m aḥ=ḥayewən yaʕni m ak=kurfe d kətne msammone naqqa=ḥreto b u=šəklawo ġalabe ṣaʕbo yo
i=ḥḏo=šato malfono wayno b u=aṯro d kəmmile ṭur ʕabdin w b qəsm mine d kəmmile i=raʕite b i=qriṯo d əšma xarabe məška w u=sedari
mqabəl diḏa d kətne aṭ=ṭurone d b u=lišono oromoyo kəmmənne ṭuray ʕizlo w b u=lišonayḏan u=ṭuroyo kəmminanne aṭ=ṭurone d i=bagoke
qayəm b fəlge d u=yarḥo d iyar yawme d i=ndaṯalo ono w arbʕo=ḥawrone mbeli ʕam ruḥi w zʕuro naʕimo abre d šwaʕ=əšne ste aʕmayna
azzano l u=ṭurano d i=bagoke d kətyo ṭuro ġalabe ʕeloyo w ṭuro me qadim d kətwa d aʕ=ʕabode
kətwa ebe ġalabe dayroye m u=zabno w heš m aǧ=ǧilat qamoye
annaqla karixina tamo l a=dkoṯe d ʕəbdiwa appe ad=dayroye azzano qamayto ʕal qarʕe d u=gər l dayro ġalabe ʕelayto kəmmila i=der ġizalke
mqabəl diḏa ste kətyo mor abrohom ġalabe ʕitoṯe heš me meqəm w ʕeloye mdawmrina w mʕaǧbina ġalabe ʕal ab=baniyataṯṯe w ʕal u=šəklaṯṯe w ʕal ad=dkoṯe d kətwayne mqadše w d aʕ=ʕabode d ʕəbdiwa appe
aḥna i=ġayayḏan u=mazlayḏan azzano d əzzano laǧan af=faṭəryoṯe w qəsm kəmmənne ak=kəmmkat
daʔəm azzano yasiqina ʕal qarʕe d u=ṭurano ṭuro ġalabe ʕeloyo ʕaḏ̣im ḥatta bayn l tre=šaxṣat d howe maṣafa d tre mətrowat lo=koḥozən ḥḏoḏe m i=səbba d kətyo u=ṭuro ġalabe ʕamuro w ġalabe ʕaṣyo
hežinu yasiqina annaqla l i=dukṯo ʕelayto d u=ṭuro w ḥəllan m u=ṭurano af nfoqe=d-yawmo da
ḥzelan bayn l u=ʕiraq hul l u=ṭuro d ǧudi haqqa ṭurone ʕeloyani d kətne tamo w ḥatta hul l i=barriye d mawṣal w aṭ=ṭurone d šigur d kətne b u=aṯro d u=ʕiraq
w af fəlge=d-yawmo da ste ḥzelan i=qaməšlo w tərbaspiya w u=čol d suriya ste w af ṭwoʕe=d-yawmo ḥzelan hul urfa w i=barriye d i=dašto urfa d u=weranšahir w tamo d a=dkoṯanək w af i=hawa ġarbiye da ḥzelan diyarbakər w hul malaṭya w u=sərt aṭ=ṭurone ʕeloyani d kətne b u=qəsm d i=anadolu ste
qayəm fayšina mədda d saʕaye tarte hawxa kalán kokərxina b u=ṭuro bdelan annaqla d əzzano w kərxínalan w mqafínalan əšmo d faṭəryoṯe
qayəm azzano kul=ḥa b xaṣra da kalán kokərxina w kmaltmina
kalán hawxa b šuġlayna ḥzelan nafəl qarene ʕal u=zʕuro d kətwa aʕmayna w naqqa=ḥreto pežən diḏe haw səmlan
qayəm qrelan l ḥḏoḏe əmmina ayko yo u=zʕuro əmmi ašər lo=kəḏʕina
qayəm bdelan kərxina aʕle ḥəllan me bəṯre d dawmo hawxa madəqle l ḥa minan kalé u=zʕuro mžido hawxa w ʕayne ftiḥe w kmarʕəl w kalé ḥaywan ste mqabəl diḏe hawxa dabib ġalabe ḥlimo w mədhəš
heš lə=ḥzelan b u=šəkəl d u=ḥaywanano ḥayewən w kalé hawxa mqabəl diḏe yatu w koḥoyər ebe
qayəm məllan bayn elan w l ruḥayna əmmina u=ḥaywanano klozəm d saġ zəbṭínale w məblínale l i=qriṯo d u=ʕamo kule ḥozele
m u=sabab d noše lə=ḥzele hawxa w lo elan ste
qayəm kul=ḥa minan b xaṣra da ṣədlan hawir dəṯṯe l ḥa minan mədle l druʕe d u=zʕuro ḥatta d notašle ma qm u=ḥaywan w d xoləṣ w bəṯr d həǧmina aʕle d zəbṭínale
i=naqqa d u=zʕuro ntiš me mqabəl diḏe d u=ḥaywanano qayəm ġalabe qḥir w naqqa ḥzelan šriṭ m ḥḏoḏe hawi u=yurxayḏe arbʕo=mətrowat w fəlge w u=ḥulmayḏe azyad me nawqe d zlam ste
koḥayrina mə=ḥayrina hano kalé zəha ġalabe rabo
faqat i=naqqa d kətwa lifo yagǧar l=aḏiʕina d kətyo kurfo amma me d šriṭ m ḥḏoḏe aḏiʕina d kətyo zəha
qayəm i=naqqa d l i=kurfo ḥəlla mid u=zʕuro me lqul ʕayna ġalabe qḥiro w ġalabe mətḥayafla w qayimo b šəkəl d daywoniṯo qayimo b yurxo d arbʕo=mətrowat w fəlge maʕlela ruḥa w mḥalaqla ruḥa ʕal u=zʕuro d ntəšle m iḏoṯa
faqat hiye ntəlle ruḥe l i=xaṣra ḥreto w maxlaṣle me quma
čengi šamiʕina me noše ʕatiqe d kmaḥkən kəmmi i=kurfo ġalabe ʕašəq yo d ḥəzyo i=ṣərto d u=isan m u=sabab d lə=ksawʕo m i=ḥzaytayḏe
w məqqa d yətwo ḥayro ebe hiya zəd kəbʕo d foyəš lqul ʕayna w ḥəzyole
b i=səbba d k miʕaǧbo m u=ənsan innu d hiye tarte=raġle kətle d qodər qoyəm w əzzeyo u=mede d obəʕ soyəm
w hiye kətla arbʕi=raġle kalé hawxa mžidto ʕal i=arʕo w daʔəm kəfto w noḥəttər m aḥ=ḥayewən kulle
b i=səbbaṯe i=ḥaywanaṯe l=əbʕowa d miməd u=zʕuro me lqul ʕayna w lo=mətle me lqul ʕayna innu d sawʕo m i=ḥzaytayḏe
faqat i=naqqa d mid manʕəlo hawxa qayəm qayimo mdaywno w kul=naqqa ksaymo ḥa minan tarǧiḥ lqul ʕayna komḥalqo ruḥa aʕle
faqat aḥna knəṭrina ruḥayna w koxəlṣina me bayn al=lappatayḏa
amma i=naqqa d kəmḥalqo ruḥa u=ḥa minan d mḥayṣlole aḥ=ḥəmre d ḥaṣe gməqrofi
annaqla bdelan d mǧadlina aʕma innu d qəṭlínala
kito aʕmayna arbaʕ=čəftat mani d u=nečir faqat buġre layto appe yalənəz darmono w sarčimawat naʕime
məqqa d kmoḥina eba tasir lə=ksaymi aʕla w hiya zəd komidaywno w zəd koqaymo w zəd komḥalqo ruḥa aʕlayna w məqqa d gmaḥtina b ak=kefe b aḥ=ḥaṭroṯe aʕla naqqa=ḥreto čara layt eba
annaqla mdawamla l i=mǧadalayḏan d ʕam ḥḏoḏe mədde d saʕaye w fəlge səmlan lo=səmlan innu d saymina čara mina lo=qadirina aʕla
qayəm naqqa=ḥreto mətfakallan əmmina bavo tre minan gəmdawmina i=mǧadalayḏan d aʕma w gəmqatlina aʕma naqqa=ḥreto w tre mənxu nəfqi d mamṭən ṭarfe w puš saymi ḥeḏorayna dayira rwəḥto ḥatta d b i=nuro məqḏínala
m u=sabab d u=ṭurayḏan kətyo ʕaṣyo ste ġalabe w ar=ruʕye d koṯən ʕal u=ṭuro koqəṭʕi kalamat l aʕ=ʕezataṯṯe ġalabe w kowe ġalabe tamo dawme našife w puš w ṭarfe b u=ṭuro
qayəm l aḥ=ḥawronayḏan tre mənne azzehən w maltamme b aq=qufle b mədde d ḥamšaḥsar=daqayəq səmme ḥeḏorayna w d i=kurfo dayira u=ʕulyayḏa mətro w maləffe ḥeḏorayna w d i=kurfo b aq=qayse w b aṭ=ṭarfe
qayəm me d maləffe ḥeḏorayna mkamalle aḥna ste mḥalaqlan ruḥayna ʕəl m aq=qayse w nafiqina larwal w i=kurfayḏan fayišo b gawa d i=dayira
w bdelan l ann=arbʕotayna disa kmaḥtina aʕla b ak=kefe maydan lə=gbínala d nəfqo
w l ḥa minan marfele nuro b i=dayira d aq=qayse w d aṭ=ṭarfe našəfanək w i=lahbo ʕayiǧo ḥeḏora
heš meqəm me d ʕayiǧo i=lahbo kəmḥalqo ruḥa d nəfqo w aḥna darbo lə=gbínala m ak=kefe w m aḥ=ḥaṭroṯe d gmaḥtina aʕla
qayəm i=nurayḏan ʕayiǧo ḥeḏər i=kurfo w maydan haw húlanla d qədro d nəfqo mina
w l i=lahbo mkaself i=kurfo yaʕni u=zəha me lqul ʕaynayna ste w fayišo bayn i=lahbo
b mədde d fəlge=d-saʕaye aṭ=ṭarfayḏan xamidi ḥəllan i=kurfayḏan kmayiṯo yaqiḏo
w mədlan l i=kurfaṯe kḥayrina eba makilolan u=yurxayḏa hawi arbʕo=mətrowat w fəlge w u=ḥulmayḏa bəlazyad me nawqe d zlam wa
w b u=šəklano qṭilan i=kurfayḏan w qayəm mlelan ak=kisayḏan faṭəryoṯe yaʕni kəmmkat w daʕirina d oṯina l i=qriṯo
w bu=šəklawo ġalabe kurfe ste laqina tamo yaʕni b u=qayṭo mede ʕaǧobo rabo kito kurfe b u=ṭurawo
d l=owe ʕam ḥa šmənto d silaḥ w l=owe ʕayne ʕar ruḥe… čengi daʔəm ṭuro tahlika yo m u=sabab d ḥa lə=kḥoze ayko kəmhaləx m i=səbba d u=puš w d aṭ=ṭarfe w d ad=dawme d kətyo u=ṭuro ʕamuro
b u=šəklawo u=yawmano maxlaṣlan me qm i=kurfayḏan w daʕirina l i=qriṯo
w u=ṭurano hawxa ṭuro ġalabe ʕaṣyo yo w ʕeloyo yo faqat u=isan d yosəq ʕal qarʕe d u=ṭurano m i=səbba d kito ebe dayroṯe ġalabe w dkoṯe d ʕabode w qadiše w ṭuro ʕeloyo w hawa basəmto w atrawoṯe komaḥwe mine ġalabe l u=isan koḥolele i=naqqa d yosəq aʕle w innu lə=gbəʕ d noḥət mine ste w ġalabe koḥole hawxa l u=ḥa d ḥozele
aḥna d ṭur ʕabdina u=ahl d a=dkoṯanək i=marʕa šmənto noqəṣto yo tamo faqat b u=saṯwo me d hawi u=quro w u=talgo w i=hawa u=ʕamo heš meqəm me d bode u=saṯwo…
kito dukṯo šmənto raḥəqto yo mina b u=aqlim bayn l nsiwin w l hazax kito tamo škaftat w ṭurone ʕaṣye w ġalabe dkoṯe d kətne ʕeloye w marʕa w gelo laǧan aḥ=ḥayewən d innu qədri mdabri i=naqqa d u=saṯwo howe yaquro
b u=xuṣuṣano u=ʕamayḏan heš meqəm me d howe u=saṯwo med oṯe… b u=payəz yaʕni koqaymi kəzzə́n l tamo w ksaymi i=ḥaḏ̣əryaṯṯe laǧan d yətwi w d mašpʕi u=saṯwaṯṯe tamo hawxa
annaqla aḥna d i=qriṯayḏan… kito tamo dukṯo bayn l i=qaḏ̣a d nsiwin w d hazəx ṭurone ʕeloye w qalʕo d kətyo mašhur w ʕelayto d kəmmila i=qalʕo d hetim w b u=kurmanǧi ste d kmišamho kalḥa hetmi
ono annaqla uʕdo gmaḥkénanxu d hawili zyara tamo bəṯr me ʕeḏo rabo u=yawmo d a=tloṯo
kətwaylan ʕeze tamo qayəmno ono w tre tloṯo=ḥawrone innu d əzzano d motínanne qayəm annaqla azzano qunaġ d ḥamməš šeṯ=saʕayat mhalaxlan darbo ġalabe baṭilina yasiqina ʕal qarʕe d u=ṭuro hawxa šmənto ʕeloyo l u=gelo w l u=nafal ṃhele ho b barkoṯayna miḏe d kətwa dukṯo yarəqto kula w gelo w dukṯo basəmto
w kito qəryawoṯe ʕatiqe tamo kəzzino kokoraxno b ax=xurebəhani d kətne hawxa ʕatiqe w koḥoyanno appe ḥaqiqatan u=ənsan šmənto komətfakər w komiʕaǧəb yaʕni b i=ṣənʕa d hawən w b u=šəklaṯṯe
čengi adyawma noše lə=kqodər d soyəm ʕmarat w kefe d kətne hawxa yarixe hən mənne i=kefo kibe hul mətro zəd me mətro w fəlge yarəxto w fəlge=d-mətro zəd ḥlime w kulle kefe hawxa ṣṭime w rabe w qṭore rwiḥe
annaqla kito ʕetoṯe ste hawxa ʕatiqe appe faqat ḥa lo=koḏəʕ heš m ayna zamane ne w mə=šəkəl ne m u=sabab d noše b u=aṯrayḏan tarəġčiye layto ḥatta d mxabəṭ at=tariġat w d mofaqqe w d oḏəʕ mənne w mə=šəkəl ne
faqat haṯe i=qalʕo d ḥatəm d kmaḥkina aʕla hiya ġalabe mašhur yo b briṯo w u=malkayḏa d kmišaməh ḥatəm d kətyo zlam mašhur b briṯo u=ʕamo kule d šaməʕ əšme w əšmo ʕaḏ̣im w d aṯi tamo maḥatle u=rəkənayḏe w səmlele i=qalʕayo w maʕmalle i=walayayo i=dukṯo d kətyo ʕatəqto
e annaqla gdəʕrina disa ʕal u=malxayḏan d u=darbo aṯina bəṯr me ʕal qarʕe d u=ṭurawo u=yaroqo d maṭínale aṯina l dukṯo šeno kito ʕelayto ġalabe u=gelo zəd me mətro w fəlge ḥeḏora
maṭina l i=šenaṯe diḏan i=šenaṯe koḥoyanno annaqla tloṯo=ṭaboqe ʕal ḥḏoḏe w kula ḥfərto b i=šawke yaʕni kefe w kalšo mede layto eba kula šeno sada w tloṯo=ṭaboqe ʕal ḥḏoḏe
yasəqno l u=ṭaboqo qamoyo l u=taḥtoyo yaʕni koḥoyanno kalé tamo xd i=dukṯo hawxa d məǧləs d malko d howe kiba šawʕo=mətrowat yurxo w tloṯo arbʕo pətwo w dkoṯe d u=itowo xd u=šəkəl d ak=kuresi faqat disa štile innu d m i=šeno 
annaqla yasəqno l u=ṭaboqo d a=tre hawo ste b u=šəklawo dukṯo d maṭbax d am=muklone w d kul mede mede rəṣmi w kito b ah=hawirdorat ste hawxa xd an=naqwe dukṯe d zlam d ʕore appe laǧan i=ʕabade d ad=dayroye d ʕəbdiwa tamo w heš kalə́n ak=kefe d dəmxiwa ad=dayroye i=naqqa d dəmxiwa d maḥtiwa qarʕayye ʕal ak=kefanək heš kalə́n b u=šəklawo tamo ḥaḏ̣ire
b u=ṭaboqo d a=tloṯo yasəqno disa kalá annaqla tamtel d ʕito w u=maḏbḥo w i=gudo d b u=maḏbḥo d kəmqaru u=qašo aʕla w u=maḏbḥo disa mede hawxa šafiro ṣpahi štilo m i=šeno ʕayni b u=šəkəl d u=hayklo w ʕito ʕaḏ̣im
faqat naqqa=ḥreto kṯawto mede tamo lə=ḥzeli w lo=fahəmno mə=šəkəl yo aydarbo yo w ʕayəd d man wa w m ayna zabno wa faqat innu aḏəʕno d kətyo masala ʕito d a=mšiḥoye w d tamo b aš=šəbye d ad=dayroyayḏa d qṭili heš m u=waxt d tamərlang
mdawamle l u=malxayḏan bəṯr m i=šenayo tlaṯ=saʕayat ḥrene maṭina l i=qalʕo d ḥatəm kalə́n aš=škaftat ste laltaḥ mina b i=massile
qayəm annaqla ʕaṣriye wa w lalyawo lo=qadənno yosaqno ʕal qarʕa w ḥoyanno eba innu mə=šəkəl yo
hawi me ṣafro qayəmno mədli tre=ḥawrone ste ʕam ruḥi yasiqina ʕal qarʕa d i=qalʕo
i=qalʕaṯe kiba məqdar d čaʕmo=mətrowat ʕelayto w dukṯe d darbo d u=sloqo latla illa ġayr me ḥa=darbo w ze
hanək ste darġe naʕəmkat faqat u=ənsan i=naqqa d yosəq appe naqqa=ḥreto b hayba kyosəq appe kmətfakər w kḥošu ruḥe innu d kalé bayn l i=arʕo w l i=šmayo
me d kamilo i=nahaye d i=kaše annaqla laǧan i=ʕaṣyuṯo d i=qalʕo kito šeno hayo ste b u=šəklawo hawirdor d i=qalʕo u=ʕulyayḏa kibe taqriban d bayn l ʕaṣro w l ḥamšaḥsar=mətrowat u=ʕulyo d i=šeno
n heš ʕal i=šeno ste annaqla d ḥatəm u=malko d bnele aʕla maʕlele surh məqdar d ʕaṣro=mətrowat ḥrene ste kefo w kalšo aʕla
i=naqqa d kəzzúx taḥt i=šeno annaqla w d kḥayrat eba kofayšat mʕaǧbo mina
kito qeno d dabəšto bayn l i=šeno w l u=surh mʕalqo hawxa i=dabəštaṯe hawila mədda d aqdam me ḥamməšmo=əšne yaʕni d m at=tariġat d fhim d innu kalá i=dabəštayo tamo
w ma=koḏəʕ balki heš zəd me meqəm wa ste heš aqdamtər wa ste faqat l u=goran d u=ʕamo d məlle d u=abro šaməʕ m u=babo d ḥamšo əšto=babe azzé b i=ḥolo u=qaṣano i=dabəštayo kalá tamo w kosəhḏi aʕla d innu tamo yo
faqat noše lə=kqodər əzzela w mote u=dawšayḏa hawi dawšo mede ʕaḏ̣im ġalabe eba
u=yawmawo kətwaylan zlam tamo maltamlan tmanyo=ḥawle mʕalqilan me lalʕal d u=surh b kefo rabṯo w naḥət u=zlamano d ḥoyər w ḥoze u=qeno d i=dabəštaṯe mə šəkəl yo mə w kit ebe
koqoyəm komzawzəq ruḥe tamo da w b u=ḥawlo konoḥət koḥoyər ebe kalé naqwo hama iḏe d zlam koʕəryo ebe w lə=kʕəryo ebe
w koḥoyər b u=naqwano annaqla kalé kito xd i=škafte w kula mliṯo dawšo w šanat hawxa zayile
faqat lo=qadər mofəq mede mina yalənəz b i=dukṯo d azzayo iḏe kətwa tamo šmənto hawxa mofaqla hawxa lappe w grəšlan xilan kul=ḥa parčaye m i=lappayo w u=ḥreno noše lə=kqodər mofaqle na ise hayo ste gṭorínala tamo
annaqla ono yasəqno ʕal qarʕa d i=qalʕo laǧan d ḥoyanno eba b u=faṣalayḏa mə=šəkəl yo
me d yasəqno ʕal qarʕa d i=qalʕo xurebəh kulle ʕatiqe w hən mənne ḥariwe w hən mənne ab=bote ʕamire w dukṯo hawxa basəmto w mabaḥ
kito tloṯo=remune tamo ʕal qarʕa d i=qalʕayo m u=yawmo d ʕamiro i=qalʕayo kalən tamo heš kalən ʕal u=susaṯṯe w ʕal u=rangaṯṯe w ʕal u=šufraṯṯe
kito ḥawuz d maye ʕal qarʕa qm i=ṣaraye d u=malko ḥawuz hawxa kit maye eba me d ḥa košotalle kəmmat ḥayat ne hawxa maye basime w naḏ̣ife w b i=ḥawuzayo hawxa ʕal qarʕa d i=qalʕo
kalá i=ʕito ste b i=anəške d i=hawa ġarbiye l u=goran d u=tabḥir d ann=nošayḏan aʕ=ʕatiqe d kətyo innu mšamahto i=ndaṯaloho
ʕito w maḏbḥayḏa kalé heš xəd kətyo faqat šmənto w hayklo ḥaru w kefe hawxa xəd mə́llilxu heš m i=qamayto ʕaḏ̣im w rabe w mede ʕaǧobo b u=šəklawo
aṯino annaqla l bayto bayto hawxa yarixo ġalabe yarixo kibe ḥamšo w ʕəsri əšto w ʕəsri=mətrowat faqat hayəd qarʕe amma u=qṭorayḏe heš smənto kit mine ḥaḏ̣ir ʕamiro
kito mašq rez d kṯawto ʕal u=qṭorayḏe ḥəlli b u=qṭorawo w b i=kṯawtayo lo=fhəmli mede mina
kṯawto b u=šəkəl hawxa d ab=basmore d miʕalqi l ḥḏoḏe ya čini kṯiwowa ya rumi kṯiwowa amma l=aḏəʕno mə=šəkəl yo
čengi w noše ste d naqqa=ḥreto ste m u=aṯrawo diḏan l=aḏəʕ mə šəkəl yo b u=xuṣuṣ d layto qaroye tamo ḥatta d fəhmi w mbaḥri a=kṯowe ya a=kṯawyoṯe
u=mede d kəḏʕi u=ʕamo d tamo u=oromoyo yo w tərki w ʕarabi d kfəhmi mede ḥreno layto
faqat ono ʕal u=mede d ḥəlli eba naqqa=ḥreto lə=kšəbho laḥ=ḥarfat d latin innu kṯawto b u=šəkəl d ab=basmore yo w lo=fahəmno mede mina
fayəšno mədde d tlaṯ=saʕayat hawxa ʕal qarʕa d i=qalʕayo karəxno eba hawxa kulle xurebəh w kito gube w kito gelone ʕal qarʕa ʕayn kəmmat gəšt b u=tamtel d i=malkuṯo yo hawxa medone ʕatiqe xəd meqəm
faqat yumkin d kito b i=qalʕaṯe xazayən ʕaḏ̣im ste faqat noše layto d korəx appe w d oḏəʕ ayko ne ya mənne ya mə=lanne
l ḥa zlam men diḏan ḥzele hawxa ḥmərto w ḥzalle l hən pilkat hawxa ḥeḏora bayn ax=xurebəhanək ṣərtoṯe hawxa ʕatiqe kallawat noše lə=kfohəm mede mənne
w ʕal i=ḥmərtayo kito disa kṯawto w i=kṯawtayo naqqa=ḥreto disa tə=noše lə=kqodər qorela
w uʕdo i=qima d i=ḥmərtayo yumkin d ḥamməšmo šeṯmo=waroqe kobila faqat noše heš masala awruppawiye d fəhmi m am=medonani d kətne qimatli lo=ḥəzyole
annaqla qayəm naḥətno d noḥatno annaqla me ʕal qarʕa d i=qalʕo abəʕno d noḥanno annaqla lo b u=darbo qamoyo b dukṯo ḥreto d qoṭaʕno
i=naqqa d naḥətno šayənno šmənto qaləbno ʕəsri=qəlaybat ʕəl me qarʕi faqat kətwa šmənto d dawmo hawxa dəqto b u=ṭuro b fəlge d u=ṭuro d u=diyar d i=qalʕo yaʕni b at=tawfiqat d aloho mḥalaqli iḏi ela hul d kalino lo=nawxa gnofálwayno taḥta gtowéwayno alfo=parčayat yaʕni ġalabe ḥṣiṯoyo noše lə=kqodər lo=yosəq w lo=noḥət eba illa žġer m u=darbkawo
na isa l aloho maṣtálleli naḥətno me tamo ste
kito annaqla b i=massile d laltaḥ mina qawro w kito u=qawrawo ste quluba ʕal qarʕe
w kito ʕayno ste tamo kṯiwo aʕla kṯawto ʕatəqto hayo ste faqat l aṭ=ṭaye maḥərwalle w kṯuwwe hən ʕarabi b dukṯa hayo ste heš kalá mawǧud tamo
w u=qawrano ste noše lə=gḏəʕ mən=qawro yo aḥna aṣ=ṣuroye kəmmina qawro d qadišo masala faḏ̣əl man diḏan yo aṭ=ṭaye ste kəmmi diḏan yo w kit ʕamo d ač=čalkoye hanək ste kəmmi diḏan yo
faqat hanuz noše lə=gḏəʕ d man yo w u=qawrano zlam d kətyo ebe faḏ̣əl yo ġalabe
kito b mədde b məqdar yaʕni d kilomətro hawi zyara ġalabe hawxa ʕamərto ḥeḏore w noše ǧasara lə=ksoyəm d qoṭəʕ ṭarfo d dawmo me tamo
iḏa kan d qoṭəʕ ste illah gǧorele mede taǧraba gmiqawəm aʕle
yaʕni iḏa d əmmina u=inančayḏan yaʕni i=haymonuṯayḏan haṯe yo mǧarbo ste l ġalabe ruʕye azzə́n qṭəʕʕe naqqawoṯe ṭarfe men diḏe man d i=zyaraṯe d ḥeḏore b i=saʕayo ya u=dewo nafəl bayn aʕ=ʕezaṯṯe xile šwaʕ tmone mənne ya aʕ=ʕezaṯṯe mayiṯi ya hən mənne abne men dəṯṯe mayəṯle hən mənne an=nišaṯṯe mamiṯile
ḥatta kətwa zlam d kəmmila b i=qriṯo d qartmin sayyəd wa u=zlamano u=ʕamo oṯewa w motənwa qumašat mani d laltaḥ d kətne ṣpahi mal d suriya
kul=nošo hawxa gdoṯewa hadiye laǧan u=qawrano gdoṯənwa gmotənwa w komaḥti ʕal u=qawrano w kul=nošo d kəzzé tamo hən mənne mətro d qumaš hən mənne mətro d glasen hən mənne mətro d ačlaṣ hən mənne dəsmalat ṣpahi hən mənne apriyat kmaḥti b u=šəklano hadiye ikram laǧan u=qawrano
w kofayši b i=baytawo w kowe gawe malyo m aq=qumašatani w nošo ǧasara d əmmat soyəm d moyəd mede mənne qaṭʕan w aṣlan nošo lə=kmoyəd mede čengi lə=gmaǧrən iḏa kan d maydi mede illah gədmoḥalle darbo mede
hano u=sayyədano i=ḥḏo=naqqa aṯi ḥəlle kalə́n aq=qumašatanək tamo yaʕni i=fiyaṯṯe ṭuyówayle alfo tralfo=waroqe koqoyəm annaqla komoyadde
naqqa=ḥreto ste kodoʕər b u=šəklawo kul=šato gboləq hawxa komoyəd l aq=qumašatanək
hano kətwayle qaṭʕo d ʕeze w kətwayle aṯto ḥurma w kətwayle tloṯo arbʕo=abne koqoyəm u=qaṭʕo d aʕ=ʕeze ste komoyəṯ hən b hən ḥḏo b ḥḏo kmayṯi naqqawoṯe u=dewo knofəl appe kxalle w naqlawoṯe ste komiṣakri u=ʕamo komoballe w a=tloṯo abne ste w i=aṯto ste mayiṯi w fayəš hiye b tane hawxa mbahdəl w mayəṯ m u=kafno
yaʕni u=qawrawo demak hawxa šəkəl ġalabe faḏ̣əl yo
w i=sayaḥayḏan b u=šəklano hawyo tamo w ġalabe mʕaǧabno m i=qalʕayo w m u=faṣalayḏa w m aq=qəryawoṯanək disa d kito b ax=xurebəh w b aṭ=ṭuronanək hawxa d kətne ʕaǧobe w ʕatiqe kulle ʕayəd d mšiḥoye d meqəm faqat d nošo lə=gḏəʕ mə=šəkəl ne w tafḥiṣ w tabḥir lo=simile
w qayəm annaqla b kadar frəšno m i=qalʕayo w aṯino
lo=baʕwayno d oṯeno mina w daʔəm ste obáʕwayno d foyašno eba faqat dukṯo ṭuro xarabǧəh yo bayn a=dkoṯanək lo=mede kito d ḥa oxəl w d ḥa korəx w d ḥoze w ʕamo ste layto dukṯo ḥaruto ǧbənno aṯino
w haṯe hawyo i=sayaḥayḏan d l tamo d l u=ṭurawo w kamilo
ono əšmi ʕisa išik mi qriṯo d ʕiwardo mi qabila d be qašo asmar ʕumri tmonaḥsar əšne əšme d ǧəddi qašo barṣaumo w əšme d babi mšamšono gabriyel əšma d emi ḥana w aḥuni d rab mini u šaboyo w aġlab b ʕiwardo rabina uʕdo hani tarte əšne aṯina l ṣṭambəl w aḏiʕina lu profasor ritter w uʕdo komʕawnínale əšmo bu lišono ṭuroyo
ha uʕdo ste gmaḥkeno štaġaliye ʕal i ʕyeša di qriṯayḏan ḥatta aydarbo koborəm u šuġlo du ʕamo w aydarbo koʕayši
kito ʕamo bi qriṯayḏan hən mənne ṣənʕatkar men d meqəm ne w hən ste qaše w šamoše ne u ʕamo ḥreno i akṯariyaṯṯe renǧbarne uʕdo gməḏʕina ʕal kulle aṣ ṣənʕat w ʕal kulle aš šuġlone di qriṯayḏan mən yo əšmayye w aydarbo kowən aš šuġlonani
kito qəsm mu ʕamo qaṭoʕe di šeno w maʕəmrone dab bote ne w kit qəsm ḥreno sayome d aš šalfe ne w kit qəsm ḥreno kozəqri pačəkat w batke w šuqo men d meqəm faqat i šuqo d meqəm tlo mu sabab d nošo lo koməstaʕmele yaʕni u šuġlayḏa baṭəl w i akṯariye du šuġlo d az zaqore uʕdo pačəkat w batke yo
ap pačəkat bu šəklano kowən aǧ ǧule du lwošo me d koməqṭoʕi ap pirat dab bote koqəṭʕənne w kosaymənne xd aḥ ḥuṭe w komabərmənne ʕal at tašiyat w at tašiyatani kobərmi bi waṣəṭa d ap pirat yaʕni komḥayḏ̣ri ap pačəkatani lu zqoro i tašiyaṯe tlaṯ parčayat yo u qarʕo w šawyo w i nəhke u šuġlano koqoḏ̣e eba yaʕni u bromo d kulle aš šəklat d aḥ ḥuṭe eba koqoḏ̣e
bəṯr me d l ap pirat mḥayḏ̣arre i malzamaṯe koməblila s az zaqore w az zaqore komaštəlla ʕal u šaqyo yaʕni b mən šəkəl gtuyo lu goranawo komfaṣlila ʕal u šaqyo
bəṯr me d mfaṣlalle komaydila me ʕal u šaqyo gmamtəlla markwila ʕal i gəmṯo w zəqrila w saymila maršat
am maršat yalənəz m ap pačəkat kowən
kit ab batke w aṭ ṭayižat hanək mu ḥiṭ w mu kaž w mu ʕamro kowən
hani ste xd ap pačəkat ʕal at tašiyat komitabərmi komitahwən l az zaqore yaʕni i ṣənʕaṯṯe w d ap pačkat xə ḥḏoḏe yo
u kaǧ w u ḥiṭano me ʕal ḥaṣe d aʕ ʕeze koqayṣínale w u ʕamro ste me ʕal ḥaṣe d aʕ ʕwone koqayṣínale u kaž w u ḥiṭ a tre kəmminanne marʕeze u šuġlo tane hawxa bu šəklano kowe
d at tarte as sayome d aš šalfe u šuġlaṯṯe hawxa kowe qamayto komtarqi u pulaḏ w komasəmqile bu kuro w kosaymile šəlfkat w bəṯr kobərdənne w kosaymənne samaġ
u teroqano bi čakuč ʕal u səddan kowe bəṯr me d səmme aš šəlfkat komotən qarne w kəmšaḥnənne w mnaǧrənne komotənne hənnək ste lu faṣal d aš šəlfkat w komarkwənne ʕal ḥḏoḏe
w bəṯr kəmbasmrənne bu tel w b ač čaʕvkat w bəṯr kočərxənne komzabnənnt l am məštiriye
an nalat di dazga d aš šalfe hani ne i čakuč w u səddan w u čarx w u xəššab i mziḏo w u kuro maqaṣ w aqlame du neqošo ne w hawxa bu šəklano
aq qaṭoʕe di šeno kətte lanək ste dazga šawke daraġ sfene palləkat maqrasto w maḏ̣raba
b i šawke koʕəfri hawir du šifo kosaymile ǧokat konəzri taḥt u šifo komaḥti ap palləkat w kodayqi a sfene bayn ap palləkat w komoḥən bi maḏ̣raba hedi hedi ʕal a sfene
bəṯr b ḥamməš daqayəq koqoyəm u šifo komaqərsile w mqaṭṣile saymile kefe b u daraġ koləqṭənne bəṯr kobənne l an naḥote an naḥote ste konəḥtənne w kosaymi ḥaǧat l ʕmara mənne
as sefoqe d an naḥote ste hani ne daraġ šaḥuṭa dapke w zwayye ne
u šuġlo du maʕəmrono ste kmaʕmər as sefoqayḏe ste hani ne kafčək mizən d am maye w ḥuṭo hani ne
ab bote gabayna bu kalšo w bi nqurto kosaymínanne w ʕal qarʕayye ʕafro komaḥtina u rəkənaṯṯe ʕal u šoʕo yo
me d hawi hədam du saṯwo košayʕínanne ḥatt bu saṯwo d lo dəlfi
me d aṯi maṭro bu saṯwo komandrínanne bi manduriye
i manduriye kətla qaysək kmaḥtinale eba w marisina əšmo d ʕuro w mandínanne
kito əšto qaše b ʕiwardo kit tlaṯ ʕitawoṯe ste
əšme d aq qaše ǧəddi hayo qašo barṣaumo qašo šamʕun tre yo qašo ṣauwe tloṯo yo qašo malke arbʕo yo qašo išəʕ ḥamšo w qašo afrəm əšto
qašo išəʕ w qašo afrəm lanne bi qriṯo mu sabab di ǧamaʕa d kətyo əšmo goya lo kuyo i idara d aq qaše ḥrene
ʕal aṯi qašo išəʕ kalé b xarabe kafre w qašo afrəm kalé bi xarable na ise gṭorina manək
gdoṯina uʕdo ʕal u durum w ʕal u šuġlo d aq qaše ḥrene be mən kosaymi
ʕiwardo tlaṯ šwiṯawoṯe yo be qašaho be tuma w be ʕise
mar ḥušabo kalé bayn be ʕise i mar šmuni kalá bayn be tuma w i ndaṯalo
qašo ṣawme komṣale b mar ḥušabo qašo malke komṣale bi mar šmuni qašo barṣawmo w qašo šamʕən komṣalən bi ndaṯalo
i waḏ̣ifa d aq qašani kəzzən u yawmo tlaṯ kore li ʕito komṣalən i ṣluṯaṯṯe w koṯən lu baytaṯṯe
hən mi ǧamaʕa ste as sawwe naqlawat hənnək ste b aš šarye kəzzən ʕam aq qaše li ʕito faqat u ʕamo ḥreno lo kqədri kul yawmo d əzzən li ʕito mu sabab d kətne šaġole elo b aḥ ḥušabe b ab baṭlone w b ay yawme d aʕ ʕeḏe kəzzən hənnək ste li ʕito
yawme d aʕ ʕeḏe w dab baṭlone w d aḥ ḥušabe komqarwi aq qaše w b ay yawmanək nošo latle daṣṭər d šoġəl u ʕamo kowe baṭilo b a šqoqone
yawme d aʕ ʕeḏe u ʕamo kəmqarwi qurbone l aʕ ʕaniḏaṯṯe w naqlawat komaqimi sayrane li ndaṯalo mən naqqa d mičoki b maʕiquṯo
i naqqa d aq qaše d komqarwi kosəlqi aš šamoše ste lu maḏbḥo ḥa mənne kowe mšamlono w a ḥrene kəmmi qole
w u mšamlono komoyəd lu farmo w li qotike du basmo b iḏe w u qašo komaḥət u basmo bu farmo
kito nuro bu farmo i naqqa d komaḥət u qašo u basmo ʕal i nuro kobe dexono reḥe basimo w i ǧamaʕa konəqḥi u reḥawo u basimo w komaškri l aloho w bu šəklano
aš šamoše ḥrene kəmmi at təbdeniyat w aq qole du maḏbḥo
kito šeṯ təbdeniyat i nṣale i təbdeniye d ann aḥe i təbdeniye d am malke di ndaṯalo d aq qadiše w d aʕ ʕaniḏe
w kit kmo qole ste u qadiš u malaxo w u qḏom maryo mraḥmono w u mo dḥilo w raḥem ʕlayn aloho w u fawlus šliḥo w hawxa bu šəklano kito kmo ḥrene kul ḥa m aš šamoše d komalle mede mani
w žġer mani ste kito i təšbuḥto i abu waḥiḏ w sitoro d aš šamoše u sitoro d aʕ ʕulmoye i abun d bašmayo i qadišat aloho
hani ste b aš šarye w b aḥ ḥušabe ste kəmmənne faqat lo bu maḏbḥo
bəṯr me d lu ʕamo mkamele i ṣluṯo kəzzən nəšqi u mgalyun w iḏe du qašo w konəfqi košəqli brukṯo w hežinu komafəṭri
yawme d aʕ ʕeḏe u ʕamo kule košəqli faġro aw qurbono
i naqqa d kowalle l ap pirat b a tmanyo yawme koməblənne li ʕito w aq qaše komaʕəmḏənne b am maye w bi moran w qariwo koṭoʕən u zʕuro meqəm mu ʕmoḏo korəšmənne w bəṯr komaʕəmḏənne
w b a mʕazziyat aq qaše i naqqa d moyəṯ miṯo komlawəlle w bəṯr kəzzən s am more du miṯo kəmsahlənne goya d lo ṭəʕni ġamo
w i naqqa d komoyəṯ u miṯo am morayḏe kosaymile arbʕo muklone ḥa dab be tloṯo w ḥa dab be təšʕo w ḥa d ann arbʕi w ḥa di šato kosaymi ḥamšo əšto daste d ṭlawḥe w ḥamšo ʕaṣro tanure d laḥmo aw sale komasuʕi u ʕamo kule yaʕni hul alfo šaxṣat i naqqa du ʕamo kəxli kəmḥasən hənnək w aq qaše bu miṯo kəmmi aloho mḥasele yaʕni aloho ʕofele
m i šato w hul li šato at talmiḏe d aq qaše kobənne kul ḥa ʕulbe d zad w hawxa kuyo i idara d aq qašayḏan w u šuġlaṯṯe hano yo
w i naqqa d komiṣakər mede ste komoṣən aʕle aw komaḥərmi aʕle
w i naqqa d kokoyawwe l noše mede ste d kowe u durum i waḏ̣ʕiyaṯṯe naxwaš kosaymənne qandelo w koməšhi u ʕamo
annaqla gdoṯina lu šuġlo d ar renǧbar b u payəz me d marhamla an noše yaʕni ad dawore kosaymi dukṯe du falḥono ḥeṭe
u falḥono yaʕni i maʕnayḏe dukṯe du warzo yo
i naqqa i arʕo d misomo warzo kolozəm u daworo bu payəz moḥe sakṯo li arʕo w bu rabəʕ ste moḥela ḥreto w bəṯr b yarḥo klozəm d zoraʕla
w bəṯr mu zroʕo w me d yaʕyo klozəm d mṣayafla
yaʕni dukṯe du warzo kolozamla arbaʕ sele
b u xuṣuṣano dukṯe du warzo kuyo xurt yaʕni kəmḥayḏ̣ri i arʕo l boyi d saymila w zərʕila ḥeṭe
aw warzonani bəṯṯər me d mḥánnanne as sekani w me d yaʕən kəmbadənne w hən b hən koyərwi ap pinat w kodorən kalkat
bəṯr b mədde d tre yarḥe koyərwi ak kalkatanək w komoṭən
b aw warzani koyoʕe žabaš fuǧe farḥe šaṭṭəkat šlangme qarʕe qarʕe-w-qḏole šmamokat daḥno bačək gana gula barbiro hani kulle kəmmənne šiniye
ayna d kətne af farḥe w af fuǧe am medonkatani kəxlənne ḥaṯe b ḥaṯe w az zowude d af fuǧe kəmnašfənne bu payəz kosaymənne qadəd yaʕni komarṯḥənne bu dibəs w kowən qadəd
w aq qarʕe ste hən mənne nazək kəmbašlənne w kəxlənne w hən ste koṭorənne hul d masiwi xd af fuǧe kosaymənne račal w hən ste bu saṯwo komqaṭʕənne bayn a ṭlawḥe
u daḥno ste hiye nazək kəxlile u ḥreno koṭorəlle hul towe rabo
me d koṯe čaġ du qṭofayḏe koqəṭfi aq qarʕe du daḥno kodayqənne kəmṣafənne w bəṯr kobile l a gyoṯe w lu sawal ač čitatayḏe ste kobənne lu sawal koxalle naqlawat an noše ste kəxli u daḥno yaʕni kosaymile laḥmo
u bačək lə kmətxəl yalənəz lu sawal kobile u šuġlayḏe ste xan du daḥno kowe
až žabaš koqəṭfənne koṭorənne hul lu payəz w hul lu saṯwo
i naqqayo kul yawmo kotawri arbaʕ ḥamməš mənne ab buzarʕaṯṯe komaḥtənne b dawləko mede a qlofaṯṯe kobənne lu sawal
ab buzarʕani dəṯṯe me d hawən qadar bardəš košəlqənne w yawme d aḥ ḥušabe w dab baṭlone kogayṣənne
hən maž žabašani konəfqi mayire mu sabab d kowe nizalat b gawayye an nizalatani yaʕni ab buzarʕe koyoʕən b gawe d až žabaš edi komayri ab buzarʕani d koyoʕən b gawe d až žabaš hanək ne an nizalat
hawxa u šuġlo d šiniye bu šəklano kowe
annaqla gdoṯina ʕal u zroʕo du zad aydarbo w b mə šəkəl kowe
xəd məlli aqdam dukṯe du falḥono kosaymile ḥeṭe aḥ ḥeṭe meqəm m az zadone ḥrene kulle kozərʕənne yaʕni ḥḏo naqqa w bas kodawri dukṯayye mu sabab d kətyo falḥono
u zroʕo d aḥ ḥeṭe bu šəklano kowe kəzzé u daworo qamayto kobozər aḥ ḥeṭe w bəṯr kodowər i arʕo yaʕni bu yarḥo d təšrən w bəṯr m aḥ ḥeṭe kozərʕi a sʕore ġubari w bəṯr kozərʕi ak kušne w a ṭlawḥe
a ṭlawḥe w ak kušne hawxa bu šəklano kozərʕənne u daworo komobəl xṭuṭo w kowe ḥa bəṯre kobozər a ṭlawḥe aw ak kušne bəṯre yaʕni kobozarre b gawe du xṭuṭo
w i naqqa d koyoʕən kowən xṭuṭe xd ar rezat mu sabab d lo kməḥṣodi bu magzuno elo bi iḏo
bəṯr kowən xṭuṭe yaʕni kowən layime l ḥḏoḏe edi kowe u ḥṣodaṯṯe hesani
na ise ʕam u yʕoyo du zad hawxa me d kowe qadar ṣiṭo kowe gelo baynoṯe košoqəl i humma mu zad
u gelano mu sabab d komaḥti u sarwo du sawal b ann arʕoṯe kowe
u sawal koxəl u gelano kule w u bəzrək d ag gelonani i naqqa d komabrəʕ u sawal aw d komašrəʕ ṭabiʕi kowe xliṭo bayn u sarwo w i naqqa d koməbli u sarwo l ann arʕoṯe edi koyoʕe b ann arʕoṯe hawxa aġlab du gelo kowe bayn u zad w košoqəl i humma mu zad
annaqla me d koyoʕe bayn u zad heš hiye arbaʕ ṣawʕoṯe kəzzən am more du zad koʕəǧfile
u gelano əšme d aš šəklatayḏe hawxa yo bərbəro daṣi ṣohrəke friz lavlavoke ḥərafrofo zizono šiše šayək šiše d ak kallawat gelo di ḥalawe qarʕe qaše gelo d am məžmižokat ʕaynənto taḥliye mayərto zaytoniṯo ʕil-w-ʕulto šarbuṭe daqne tayise ʕaqšune ʕərkedo gabəzden kuše w hawxa
b u šəklano košəlḥənne me bayn u zad bəṯr me d mnaḏ̣affe ag gelonani edi u zad komoḥe b ruḥe w hul d nošəf
me d našəf u zadano qamayto kḥəṣdi a ṭlawḥe w ak kušne hani b ann iḏoṯe koḥəṣdənne hən koḥəṣdi w hən konəqli b aš šale l ann adroṯe
w bəṯr koḥəṣdi a sʕore ġubari w as sarav w bəṯr koḥəṣdi aḥ ḥeṭe aḥ ḥeṭe w a sʕore b am magzune koḥəṣdənne
w kətte qinaġat b iḏaye l boyi d lo kayiwi iḏoṯe d aḥ ḥaṣode
qamayto me d koḥəṣdənne komaḥti kul kmo boqoṯe ʕal ḥḏoḏe kowən semalto
w bəṯr komalimi as semole kosaymənne gdišo
w bəṯr komaḥtənne bu šalo komdawsi u zad ṭawwo bu šalo aw bu šuxro komʕaləlle ʕal ḥaṣe du ḥmoro w komanzrile ṭawwo b am manzrone
w ḥa kozobəṭ bu šalo w komotəlle li adro i ǧəhke b ǧəhke komlawḏila ʕal ḥḏoḏe hul d matimi u ḥṣodo kule
me d mkamalle u ḥṣodo bəṯr gdobən d makərxile gera yaʕni b aq qanyone
komḥalqi qawše qawše w komakərxi aq qanyone ʕal aq qawšatani komqaṣqṣənne hul d koməl u məqdar di druxtaṯṯe
axir me d kaməl u məqdar di druxtaṯṯe bəṯr komakərxi dawamli ʕal i druxto
ḥa kmakrəx w ḥa kəmtawe bi seguləke barra du makərxono
b u šəklano hawxa komakərxi tlaṯ arbaʕ danat kule dane bi dane komaqəlbila bi seguləke w bu madaryo hul tuyo
me d hawyo hežinu gmalimila l ḥḏoḏe kuyo hawxa druxto kəmmínala axər bu šəklano komakərxi u zad kule
me d kaməl u tekrixo du zad kule yaʕni i gerayḏe bəṯr kokolən hul d oṯe səriye d hawa mede edi gbodən bu deroyayḏe
tloṯo aw arbʕo zlamat məqdar d arbaʕ saʕayat gəmṣafən i druxto u tawno kəzzé l xaṣra u zad kəzzé l xaṣra
bəṯr gkolən hul d oṯe hawa ḥəṣto ḥatta d ṣərḏi i kəzməke mu zad
i kəzməke kula kapikat yo yaʕni xašənto yo b i sərriye lo kəzzá čike yaqurto yo
bəṯr me d aṯi hawa ḥəṣṭo koṣərḏila tloṯo arbʕo zlamat w pirat bu ṣuraḏo
ḥa kozobəṭ u qḏolo w koforəš i kəzməke mu zad w ḥa koṣorəḏ w ḥa komaḥət ʕal iḏe du ṣaroḏo w ḥa ste komole as salləkat w aq qaḥfəryoṯe koballe b iḏe du maḥtono hul d matimi u ṣroḏaṯṯe
w u zad kofoyəš mlawḏo i kəzməke kəzzá li qamuṯo u tawno čike lu gabtər w u ʕuro kəzzé hul li qamuṯo
bəṯr konəqli u tawno b ab batke komaḥtile b ak kahdinat
w koḥəškile ʕal ḥḏoḏe yaʕni mdawsile ġalabe ʕal ḥḏoḏe
u zad ste konəqlile b ax xurǧe komotəlle w kmaḥtile bi ḥolo bəṯr ap pirat koʕərwil komaḥtile b ak kore b as sanduqe w b a mziḏe hul d məblile yawmo mede li rəḥyo yaʕni komḥaḏ̣rile lu ṭḥono
i rəḥyo b məḏyaḏ yo koməblile ʕal ḥmore w tamo koṭəḥnile
kobi i ʕulbe əšto maǧidiye aʕla ḥaq du ṭḥono haṯe ste hawxa
annaqla u šuġlo d ak karme ste hawxa yo qamayto b oḏər kəzzən kokəsḥi ar rawṭe d as sate koṭorən tarte tlaṯ ʕaynoṯe w kokəsḥi a ḥrene ar rawṭe d howən qalləs w ab biži kokəsḥənne 
bəṯr mu ksoḥo kodawrənne kokərwənne naqqa komoḥən bi ʕaǧfo qm as sate
b nisən kofəqḥi as sate kobən tərḥkat i naqqayo ste kodawrənne naqqa ḥreto kosaymənne dəgesən
ap pirat kəzzən šəlḥi ap pallat nazək l ann apraxe
bəṯr b ʕaṣro yawme ḥrene disa kəzzən koʕəǧfənne w gelaṯṯe kosaymile ftile
aġlab u gelo d ak karme zaytoniṯo mayərto mṭapṯo qišore abušarʕe sosinat nafal ʕəndakko d aq qanyone friz w xuššile w hawxa masayəl bəṯr me d šləḥḥe u gelano w səmme ftile naqla ḥreto kodawrənne b ǧazara w moḥən qm as sate disa
qamayto kombarṭmi w kofəqḥi bəṯr kowe suġlikat naʕime as suġlanək konəfli bu zahro me d naḏ̣ifi mu zahro kowən bosire w bəṯr m ab bosire bu yarḥo d taməz kombalti as sate ǧəssat
as sate ǧəssat u šəklataṯṯe hani ne qamayto kombalti a msabbəq w bəṯr a mṭayəf bəṯr az zaynabi az zayti karkuš gawra bəlbəzeki belati ḥasani ʕunwe kome qodəšyoṯe dədrayso hul i ḥarayto d kulle bəṯr komoṭən am manzrona
me d komoṭən aǧ ǧəssatanək haṯe b haṯe kəxlənne
m u sabab d lo kowe širaniye mənne lo koməstaʕmlənne yaʕni as sataṯṯe əšmo ne
naqqawat hən m an noše towalle sate ġalabe kosaymənne noquwo l boyi di ʕito laǧan d mqarwi ebe
faqat sate zayti karkuš w manzrona i akṯariye d ak karmayḏan mənne yo ak karkuš w az zayti kosaymənne abišoṯe
ann abišoṯe ste bu šəklano kosaymənne qamayto koməqḏi čətkat du bačək w koxəlṭi kalšo appe
w bəṯr komaḥtənne b zabilo mede w komaḥti maye ʕal u qaṭmawo
w bəṯr konəsli am mayanək w koḥərfi hanək kowən maye du tez kəmmənne
bəṯr koməbli am mayanək l bayn ak karme komaḥtənne b tanagaye w komarṯḥənne
bəṯr komotən aʕ ʕunwe qṭife w koġayṭənne appe kəzzən kofərsənne saymənne mašṭuḥo
bəṯr b šabṯo kəzzən qəršənne komparḏi as sige mənne komaḥti ann abišoṯe b sariġa w motənne lu bayto u šuġlo d ann abišoṯe hawxa bu šəklano kowe
ak karkuš naqqawat kosaymi ḥamro ste mənne u ḥamraṯṯe kowe ġalabe basimo
aʕ ʕunwe manzrona hanək kosaymənne dibəs ḥalile abišoṯe bastiqe w ʕoqude
qamayto koqəṭfi aʕ ʕunwe komnaqən ap pəsqe mənne bəṯr komaḥtənne b kiso rabo w ḥa kosoləq ʕal u kiso w koʕoṣər aʕ ʕunwe ʕal i bedane
bəṯr koxayri am mayaṯṯe li maḥsarto w bəṯr kosofənne b koso mede komaḥtənne bu gawdo
kit kovke ste b feme du gawdo l boyi d lo mibozi bəṯr komamtənne ʕal a ḥmore lu bayto
kito bu bayto ste kurkat maḥte yaʕni daste komaḥtənne ʕal ak kurkat w bəṯr komṣanṣlənne ʕal i maṣoke w komdarmnənne bi nqurto
w kosaymi nuro taḥt ad daste hul tuyo i kawetkaṯṯe koqayši i kawetke w u ṭalp kosaymi nuro b zəʕǧ taḥt ad daste taqriban arbaʕ ḥamməš saʕayat
meqəm me d howe u dibəs qamayto komikawti am maye ḥalyanək w bəṯr komaḥti kmo kere d xuššile baynaṯṯe l boyi d bosəm ṭaʕme du dibəs
bəṯr me arbaʕ ḥamməš saʕayat koməfqile komaḥtile b a gḏone b ad dane w b as sefoqe w bu šəklano kowe u dibəs
i ḥalile ste hawxa bu šəklano kuyo qamayto komaḥti am maye mkawte w bəṯr kowe qamḥo d gorəsto yaʕni čike xašuno komaḥti kul kelike ḥapṯo ḥapṯo w kəmxalṭile b a mqaweškat hul d bəšli bayne ḥḏoḏe
bəṯr me d bašili bayn ḥḏoḏe kuyo ḥawdal
bəṯr i ḥawdalayo koroməlla l as sefoqe kofayšo hul ʕaṣriye koǧəmdo kuyo ḥalile
koməfqila kuyo xd aq qaweləb komaḥtila ʕal u gelo di ḥalile ʕal qarʕe d am məḏ̣rawat hul šabṯo hawxa kofayšo
bəṯr kobərzo me d barizo komqaṭʕila kosaymila falqe w komaḥtila b as sanduge du ṭino hayo ste hawxa kuyo
i bastiqe ste qamayto kosaymila ḥawdal čike mayantər mi ḥawdal di ḥalile l boyi d maḥtila ʕal u qummaš qana d miṭalṭšo xayifo ʕal u qummaš
bəṯr me d hawyo i ḥawdalayo ste komaḥtila ʕal aq qummašat koləṭxila aʕlayye kuyo ġalabe raqəqto xd i palle du tumo
bəṯr kofərsila ʕal a ṣparne dab bote hayo ste kofayšo məqdar d arbʕo ḥamšo yawme
hayo ste me de barizo bəṯr komotəlla komarisi əšmo d maye qayire ʕal laxalf du qummaš l boyi d toləġ čike qana d mafəlto u qummaš
bəṯr kogəlṭila me d gliṭalle bəṯr kosaymila damakat xd a kṯiwoṯe w hayo ste komaḥtila b as sanduge hayo ste hawxa
aʕ ʕoqude ste hawxa kosaymənne qamayto komatrən ag gawze w bəṯr kotawrənne w koxərzənne b ḥuṭo mede
hanəl ste koġayṭənne tlaṯ arbaʕ kore bi ḥawdal qšiṯo hanək ste kofayši šabṯo hawxa mʕalqe hul d nəšfi
bəṯr me d našifi hanək ste komaḥtənne b as sanduqe
w aʕ ʕoliqe hanək m at tene kosaymənne hanək ste koxərzənne w koġayṭənne tlaṯ arbaʕ kore bi ḥawdal w bəṯr hul d nəšfi hanək ste xd a ḥrene komaḥtənne b as sanduqe
an naʕəmkat kosaymənne ṣlibe mḥaləlkat w barankat hanək ste koġaytənnene bi ḥawdal lu tešteʕənyo koməštaʕən appe ha u šuġlo di širaniye kule hawxa bu šəklano kowe
annaqla gədməḏʕina ʕal ann ilone ḥrene d kito b ak karme ilone ġalabe layto bayn ak karmayḏan faqat kito me šəklat ġalabe elo yaka yakane
kito tene w rəžəkat remune ḥalye remune ḥamuṣe remune rəsṯəmbaġəl ʕəzrole ḥabuše kantre šoquqe tuṯe rbanakat dab baluṭe ḥorəšme baṭme gullat spargle w hawxa bu šəklano
hani ann ilonani ste koxədminanne xd as sate komoḥina qumayye w aš šaṯle towən qalləs košəmṭinanne l boyi d moḥən a ḥrene humma b ruḥayye
aġlab at tene koxədmina at tene ste kmo šəklat ne kito kəmminanne tene šəngali yaʕni i nazbaṯṯe mu ṭuro d šigur aṯyo u ṭuro d šigur bu kurmanǧi kəmmile čiyae šəngale m u sababawo kəmmənne tene šəngali yaʕni i nazbaṯṯe ġalabe xašənto yo w tene maqbul ne
w kit tene məski kit tene b nidewi kito tene yaroqe kito tene šaʕuṯe kito tene semoqe kito tene kome w kito rəžəkat rabe w hən naʕime aš šəklat d at tenayḏan ste hawxa bu šəklano ne
annaqla gədməḏʕina ʕal u šuġlo d aḥ ḥayewən gabayna kito ʕeze w ʕwone ġalabe
aʕ ʕeze w a ʕwonani bu yarḥo d ilən komʕašri yaʕni bu payəz
u sawalayḏan mu sabab d kətyo ġalabe u ṭurayḏan ste d kətyo əšmo šmənto lə kmakəfyo i marʕayḏe lu sawalayḏan
b u xuṣuṣunao hən mu ʕamo d kətne u sawalaṯṯe ġalabe yaʕni aq qaṭʕaṯṯe towən ġalabe bi qriṯo lo koqədri d saymi i idaraṯṯe b u xuṣuṣano bu musum du saṯwo kməǧbori d əzzən l aq qalačat aq qalačatani qunaġ d yawmo raḥuqe ne minan
kalən se nṣiwin w se hazax yaʕni aq qalačatani ʕayəd d aq qazatani ne
əšme d aq qalačatani galye kalahe yaʕni i qalʕo d hetim ab barahkat i sare i šušaniye be manʕəm barah bilive w hawxa bu šəklano ne
dukṯe d aq qalačatani hawxa bu šəklano yo kito appe škaftat w barahe rabe
w ṭuro tamo ġalabe ʕamuro yo w i marʕa ste ġalabe ṭawto yo mu sabab d noše lo koyotu tamo i marʕa w u ṭuro ġalabe ṭawwe ne
yalənəz bu qayṭo kəzzən hən m an nošayḏan komḥayḏ̣ri dukṯayye w dukṯe du sawalaṯṯe l boyi du saṯwo qana bu saṯwo d əzzən tuyo dukṯayye ḥaḏ̣iro
w xəd aqdam d məlli kəzzən bu qayṭo kəzzən koqəṭʕənne ṭarfe w kosaymənne ǧeziyat w komʕadlənne ʕarzele w masayəl
me d aṯi u saṯwo edi kəzzən axər kəzzé hən m aʕ ʕaylat d an nošanək d kəzzən l aq qalačat w hən ste kofayši bu bayto
hanək d kəzzən lu qalač kowən banaʔiye w du bayto ste kofayši ḥḏo banaʔiye
axər kəzzən l aq qalačat kofayši bu saṯwo tamo i marʕa ġalabe yo w u sawal kosowəʕ
yalənəz u yawmo towe naxwaš wayaxud towe kabisat lo koməfqi u sawal lu ṭuro kobənne ṭarfe w ftile komaqḏ̣ən hul foṯe du rabəʕ
b u rabəʕ edi kowalle qamayto l a ʕwone w bəṯr l aʕ ʕeze kofayši hul li šabṯo du ḥašo b aq qalačat
i naqqa d kowalle l aʕ ʕeze a tre tloṯo yawme qamoye u ḥalwaṯṯe kowe alwo koḥəlwile komšaḥnile w kəxlile ḥaṯo b ḥaṯo yalənəz koṭorən əšmo mine l aṣ ṣafurkat
w u ḥreno koḥəlwile mu sabab d kətyo ḥariwo lo kobile l aṣ ṣafurkat w l ab barkxkat iḏa d naqla mede ṣafurko aw barxko d oxəl əšmo d alwo mawo zowudo i gavayo gmoyəṯ ebe
me d mayəṯ u ṣafurkawo konəḥrile koməfqi u alwawo me gawe kowe fəršək edi kosaymile darmono li gweto komaḥərwi u ḥalwo ebe edi kowe gweto ʕala
hawxa bəṯr hədam d ʕeḏo rabo yaʕni bi šabṯo du ḥašo me d l aʕ ʕeze mḥalle i bərinaṯṯe edi komotənne lu bayto i naqqayo i marʕa kuyo gabayna ste zaḥf w hawxa bu šəklano
hani d kofayši bi qriṯo ste u sawalaṯṯe əšmo yo lakən kosaymile idara kul kmo bote kozəbṭənne ruʕyo w komšadrile qm aǧ ǧoləkataṯṯe
axər hanək ste b af feyəḥyoṯe w bu zad w b a ftile w b aṭ ṭarfe kosaymi aǧ ǧoləkataṯṯe idara
w hawxa yawmo towe kabis aw naxwaš žbini lo koməfqənne lu ṭuro w u yawmo towe sabbe ar ruʕye koməfqənne lu ṭuro w i marʕa kmakəfyo lu sawal d kofoyəš bi qriṯo w hawxa
w u ṭurayḏan ste mawqaʕe yo am mawqaʕayḏe ste hani ne təlle stune u nizar di dabašto i xalbube hayo zyara yo u nizar d be savaro w i kala hoške i kun ʕaftarke ap pərdaləkat w hawxa bu šəklano kito mawqaʕe ġalabe faqat lə kfəltina bəṯrayye u ṭurayḏán ste kule qayse dab baluṭe w ʕəzrole yo
annaqla disa gdoṯina ʕal u šuġlo d ar ruʕye u ruʕyo u qawl košoqəl arbaʕmo noṭat u qawl əšto yarḥe yo
w komšadri u ʕamo naʕəmkat ste qm aṣ ṣafure hanək kəmmínanne kahrəwenkat hanək ste kobənne qarʕe du ṣafurko fəlge d noṭ w bu šəklano kuyo i idara du sawal d ʕiwardo
annaqla gdoṯina ʕal u šuġlo d aq qanyone aq qanyoe bu rabəʕ komʕašri w bu saṯwo kowalle
aq qanyone ste u baqoro kul yawmo kəzzé qumayye m i šato hul li šato kobile lu baqoro ste čapke d ḥeṭe w ḥḏo d sʕore w kul yawme d-šabṯo ste ṭlamṯo d laḥmo
annaqla gdoṯina ʕal u waridat du sawal b u rabəʕ koqayṣina u kaž w u marʕeze me ʕal ḥaṣe d aʕ ʕeze w u ʕamro me ʕal a ʕwone
aʕ ʕeze tre šəklat ne w a ʕwone tre šəklat ne kit ʕeze ḥiṭ w kit ʕeze kažək a ʕwone ste hən ḥəllək w hən kočari ne
aʕ ʕeze šəklat ġalabe ne kit ʕeze čalat kito hən kavanat w hən balakat w hən ḥewore w hən kome w hən semoqe w hən sixat w hawxa bu šəklano
a ʕwone ste hawxa ne kito hən balakat w hən bašat w hən kome w hən ḥewore w hən sarṣohrat w hawxa bu šəklano
i ʕezo towela i šato qamayto u saxlayḏa towe ner kəmmínale ṣafurko aw ṣafuro i šato d at tarte kowe havuri d a tlaṯ kowe tayiso sayis d ann arbʕa kowe ḥawri w iḏa tuyo meke i šato qamayto kəmmínala ṣafərto aw ṣafərtko d at tarte kuyo təštire d a tlaṯ kuyo b zad təštire w d ann arbaʕ kuyo ʕezo w hawxa bu šəklano
a ʕwone ste i šato qamayto towe ner kəmmínale barx aw barxko d at tarte kowe kavər d tlaṯ kowe sayis d ann arbaʕ kowe baran iḏa kan tuyo meke i šato qamayto kuyo barxke d at tarte kuyo kavire d a tlaṯ w d ann arbaʕ kuyo ʕwono
aq qanyone i naqla d kowalle i šato qamayto iḏa towe ner kəmmínale arwono d at tarte kowe nire darwin d a tlaṯ kowe nire raṣṭ d ann arbaʕ kowe tawro iḏa tuyo meke i šato qamayto kuyo rənǧəke d at tarte kuyo rənǧiye d a tlaṯ w d ann arbaʕ kuyo tərto
annaqla xəd məlli aqdam u waridat du sawal hano yo kito hən mu sawal i naqqa i ḥalawto d koḥəlwo i tərto aw i ʕezo aw i ʕwono lo kobi u ḥalwaṯṯe kule hul d lo maḏ̣iri u saxlaṯṯe aʕlayye me d maḏ̣ərre u saxlaṯṯe aʕlayye edi kobi u ḥalwaṯṯe
u teḏ̣iro i maʕnayḏe haṯe yo yaʕni komotən u saxlo l qm i tərto aw i ʕezo aw i ʕwono kočaykile taḥte kobəʕ d moyəṣ faqat ap pirat lo kobile darbo d moyəṣ edi i tərto hiya lo kəḏʕo nha kəmmo komoyəṣ hežinu koḥəlwənne ṭawwo
axər me d ḥluwwe u ḥalwano didane d ʕaṣriye w didane d me ṣafro koxəlṭile b ḥḏoḏe w komšaḥnile me ṣafro w bəṯr b saʕaye komaqəṭrile b paške d xuṯro aw rabe kəmmínanne yaʕni paške d dawġe ne
bəṯr koṭorəlle hul deri ṣafro deri ṣafro edi kowe sire ʕal foṯe du ḥalwawo w koqoṭər kowe masto 
bəṯr ap pirat komayʕile bu gawdo qadar fəlga d-saʕaye mede w bəṯr komanḥtile koqayši u zəbdo me ʕal foṯe d ad dawġe w komaḥti əšmo d malḥo aʕle w bəṯr komaḥtile b kupək aw b kadune mede hul d məmlən
bəṯr me d mlən edi komfašrile koməfqi i surafke mine w bəṯr kowe məšḥo mfašro kəmmínale w hawxa
annaqla gdoṯina l ad dawġe ad dawġe ste həm hawxa koṣərfənne ʕam u laḥmo w hən komšaḥnənne w komaḥtənne b bardəš mede kozayli bəṯr koqəṭfi am maye čenikat me aʕlayye
w bəṯr kowe ḥeṭe ste diqe du gurno yaʕni i qlaftaṯṯe kəzzá me aʕlayye košəlqi hanək ste w koxəlṭənne b ad dawġe qašaynək komarṯḥənne kmo raṯḥe bayn ḥḏoḏe edi kowən labaniye b u rabəʕ w bu qayṭo ʕaṣriye ʕal qarʕe d ann nigore kəxlila hayo ste hawxa
ad dawġani həngi d kətne zaḥf komaḥtənne naqlawat b ak kise konəṣli am maye mənne w kofayši ad dawġe kowən xd u layšo kəmmínanne ǧaǧəq
bəṯr komqawsənne kosaymənne qose komnašfənne kowən edi šərṭan
i šərṭanaṯe koṭorəlla hul lu saṯwo i naqlayo košayfila b šoyəfto mede disa kuyo dawġe komaḥti ad dawġanək bayn u garso w kəxlənne hayo ste hawxa
naqlawat ste komalimi dawġe me s aǧ ǧirane ste kowən ġalabe hanək ste disa komšaḥnənne w xəlṭənne bayn ḥeṭe diqe kosaymi qadar dasto tre hanək kowən qašye bayn ḥḏoḏe bəṯr komanḥtənne w komqawsənne w komnašfənne bəṯr hanək ste kowən tərxayno kəmmínale
u tərxayno ste bu saṯwo kosaymile naqlawat ḥšamto w naqlawat koxəlṭile b a ṭlawḥe w hawo ste hawxa bu šəklano am medonani kulle m ad dawġe kosaymínanne
annaqla gdoṯina ʕal aš šəklat d aḥ ḥayewən ḥrene w ʕal u šuġlo d koqoḏ̣e appe
aġlab d aḥ ḥayewən du ṭaʕnayḏan ḥmore ne kito yakka yakka səsye w baġle ste faqat ġalabe əšmo ne aš šuġlone du ṭaʕno kulle bu ḥmoro koqoḏ̣ən
a ḥmorayḏan ste tre šəklat ne kit ḥmore bažək w kit qəsm ḥreno ḥmore šami kəmmínanne a ḥmore bažək kome w pəskat ne faqat a ḥmore šami ḥewore w xašune ne xurttər m ab bažək ne
bašqa ḥayewən heš kito kalbe w ṭažiyat w gyoṯe ʕalokat yaʕni hani ne aḥ ḥayewən d koqədri ʕayši bayn aʔ ʔənsanat gabayna bašqa ḥayewən heš lə kqodər d ʕoyəš gabayna u šuġlo d aḥ ḥayewənani hano yo
a gyoṯe w aʕ ʕalokat kolaydi ab beʕaṯṯe aġlab bu rabəʕ w bu qayṭo i bəḥto ste gabayna maḥátlanla əšmone l ax xaṣawərayḏa ax xaṣawər w ap parčayatayḏa hani ne u rišo i rəšto u ṭəl u muqro u ḥeworo i qlafto u galdko raqiqo w hawxa
annaqla gyoṯe w aʕ ʕalokatani bu rabəʕ koyətwi kurkat
komaḥti ap pirat qadar ḥamšaḥṣar ʕəsri beʕe ḥaṯe yaʕni du yawmawo lidi taḥt i kurke bəṯr i kurke košayfo ʕəsri yawme aʕlayye bəṯr komfarxo az zoġune
aʕ ʕalokat ste hanək tleṯi yawme košayfi ʕal ab beʕaṯṯe hanək ste bəṯr komfarxi az zoġunaṯṯe
bəṯr me d mfaraxxe az zoġunani kobənne qamayto hawxa parḏune du laḥmo w bəṯr kobənne beʕe šliqe w hurək du bərġəl w səndək du garso w hawxa bu šəklano
bəṯr b mədde d ḥamšo əšto yarḥe kowən hanək ste gyoṯe w koroʕən b aq qalačat w bayn i qriṯo w hawxa
i naqqa d kowən a gyoṯani yaʕni i naqqa d konəfqi m ab beʕe kəmmínanne čəčkat w bəṯr kowən zoġune w bəṯr kowən gyoṯe w dike
a gyoṯani ste tre šəklat ne kito hən gyoṯe šami w hən gyoṯe bažək kəmmínanne hanək ste hawxa
ʕaṣriye a gyoṯani korayfi bu lis w b imomo konəfqi larwal i naqqa d kolaydi kətte xuṣuṣi qeno hawo ste kolaydi ebe
kito qaqwone kari ste gabayna hanək kowən daʔəm b ar rakahe an nečərvaniye koməblənne lu ṭuro hanək w at ṭažiyat komalṣən davkat kəmmínanne bu rakah w komaḥtile b dukṯo mede bəṯr kosaymi kozke naʕəmto ste kuyo əšmo raḥəqto mu rakah w kotole u nečirvani ruḥe eba
bəṯr aq qaqwone kari koqorən kmo qole haka hawi b at topraxatanək qaqwone barri mede gdoṯənne kəmqatli ʕam ak kari bəṯr gməčoki b ad davat w hanək ste hawxa u šuġlawo koqoḏ̣e appe 
aṭ ṭažiyat w ak kalbe ste koməblənne an noše aʕmayye lu ṭuro w qm u sawal hanək ste haka ḥzalle kiroškat mede gzəbṭənne w komḥamən sie sie u sawal m ad dabibe
ʕaṣriye ste kokolən qm at tarʕe iḏa d oṯe noše nuxroye mede gnawḥi aʕlayye kosaymi am moraṯṯe daʔəm šiyar w hawxa u šuġlo d aḥ ḥayewən d kit gabayna kowe
annaqla gmoḏaʕno ʕal aḥ ḥayewən heš d kito gabayna yaʕni aḥ ḥayewən d komaḏ̣iri l an noše ste hani ne
kito kurfe marmarokat xačxačoke ḥəldine xəltat ʕobugre šekamarat šəšwone ʕeqarwe
qənnat qamṣe raqəke ṣərṣəro mašot qalme debure daboše kurməkat tlawʕe parparəkat kəzkəzekat dədwone fərṭaʕne šekeqarose mərmərke nuwayre w hawxa bu šəklano
w af fərḥoṯe d kofayri ste hani ne ṭayre simərmər səsyanekačal hawo ste ṭayro yo w dibrak bašriq qarqarke bodbod titi gabalake-sarṣohr qəlqəžanəke bəlbəl čuke-šayṭanok kavoke ṣloniye aw ṣlonəke safrune čəllat darkutkut qəžəkat kundo qəṭṭayat suskat šivane-staġlonak w hawxa bu šəklano
aḥ ḥayewən ḥrene ste d kətne bu ṭurayḏan hanək ste hani ne taʕle kiroškat žižowat qaḥfegule broze ʕeze ṭuroye aw koviyat kəmmínanne qaṭune barri dewe kurrabaškat quzkat ʕafṭarat w hawxa bu šəklano u šuġlo w i waḏ̣ʕiye w ann əšmone d aḥ ḥayewən d kənne gabayna hani ne
annaqla gməḏʕina ʕal aš šuġlone d komisomi bayn i qriṯo
b u rabəʕ kozəbṭənne u ʕamo tre tloṯo arbʕo aw ḥamšo riše d sawal
ḥa tre mənne kowən mešən w a ḥrene ʕeze tayse w ṣafurkat w hawxa masayəl
ad darmalawatani koxədmənne bu zad w b ag gelone basime naḏ̣ife hul lu payəz bəṯr i naqqayo kotəqni ṭabiʕi
b u payəz konəḥrənne u baṣraṯṯe komqaṭʕile kosaymile falqe w šoləḥyoṯe bəṯr kokəzdile komaḥtile b as salləkat du baṣro u duv ste komqaṭʕile kosaymile grede bəṯr komfašrile
bəṯr hawo ste me d fašər konəfqi ak kəzkat mine komaḥtile hawo ste b gḏono aw b kaduno mede ak kəzkat ste kəxlənne hawxa ʕam u laḥmo
ag galde d ad darmalawatani ste d aʕ ʕeze kosaymənne gawde w d am mešən kosaymənne mziḏe u tarbo ste kosaymile ṣafono
ak kazabat hanək ste kəmbašlənne komaḥtənne b kupək aw b qaduro mede hanək ste kəxlənne ʕam u laḥmo w ʕam am muklone ḥrene
aw watre kəmzabnənne a mʕuṭe w ag gawe hanək komašiġənne ṭawwo w kokəzdənne kul kmo yawme koḥošən hən mənne hanək kowən ġalabe mede šohra həngi d kowən basime
aq qarʕe w raġle ste komkawzrənne w kokəzdənne w hanək kul yawmo tre komaḥti hən mənne li nuro w kəxlənne daʔəm ʕam u bərġəl
axər taqriban ḥamšaḥsar ʕəsri yawme kəxli b ak kallumallatani
bəṯr me d tayimi kobodən bu baṣro kul šabṯo komaḥti sore tarte d baṣro li nuro
w yawme d aḥ ḥušabe komqaṭʕi šoləḥyoṯe d baṣro kofərmile ṭawwo bi skino ʕal i mayde
ṣafre d aḥ ḥušabe komatrən hurək du bərġəl w du garso kowe xliṭo b ḥḏoḏe yaʕni hawo xuṣuṣi komḥayḏ̣rile l ak kutle
komṣamṭile w bəṯr kolayšile ṭawwo kosaymile gullokat naʕime bəṯr komarqqi u layšawo ṭawwo hawxa kosaymile xd ad dolməkat
bəṯr komaḥti u baṣro frimawo w kowe baṣle hanək ste frime ṣote w gelone hawxa koxəlṭənne bayn ḥḏoḏé w komaḥtənne bayn u layšawo w komqawsənne bəṯr kowən kutle komarṯḥənne bayn am maye hul d bəšli me d bašili bəṯr koməfqənne w kəxlənne
kito šamborakat kəmmínanne hanək ste yawme d aḥ ḥušabe kosaymənne
hanək ste bu šəklano kowən qamayto kosaymi u baṣraṯṯe xan d ak kutle kofərmile koxəlṭi baṣle ṣote w gelonkat ebe
bəṯr komotən qamḥo kolayšile kowe layšo xan du laḥmo
bəṯr kito qaysək naʕimo u layšo ste kosaymile parčayat w bəṯr koməbli w motən u qayskawo ʕal u layšo komarqqile kowe dawge ġalabe raqiqe
bəṯr komaḥti baṣro baynaṯṯe kəmbašlənne ʕal u dawqo w hanək ste hawxa u šuġlo d ad darmalawat bu šəklano kotoyəm
annaqla gdoṯina ʕal u šuġlo di muna b u payəz koʕərwi kul bayto qadar ḥṣar ḥamšaḥsar ʕelab d ḥeṭe w kosaymənne ṭawwo bu dawqo qatakiri komḥayḏ̣rənne lu bərġəl bəṯr kəzzən košayʕi ak kurkat b ann adroṯe yaʕni tre daste rabe w košəlqi aḥ ḥeṭani hul towən danoke
bəṯr me d bašilo i danokaṯe ṭawwo koməfqile w fərsila ʕal u šoʕo hul tre tloṯo yawme disa konəšfo xəd meqəm
bəṯr gmatrən aḥ ḥeṭe ṣliqanək gqorən l təšʕo ʕaṣro zlamat w gmotən doquqe ste gsaymile hawxa gurno yarxoniyo w gbodən d dayqile
kowe ḥamšo bi xaṣrayo w ḥamšo payo kowe madəʕrone ste baynaṯṯe
kodayqi u bərġəlawo w kito zmarto kurmanǧi ste kəmmila ʕam u dyoqo b ḥəs ġalabe ʕeloyo w ġalabe basəmto yo
bəṯr b tarte saʕayat komikalpət yaʕni i qlaftayḏe koməqlofo w bəṯr gəmdarən fərši i kalpke mu bərġəl
bəṯr kofərsile yawmo tre hul d nošəf disa
bəṯr gmalimile disa mdarəlle ʕərwile w saymile disa qatakiri bəṯr kogərsile bi gorəsto
naqla ḥreto konəḥlile koməfqi u hurək mine u qamḥo naʕimo ste mu hurək u hurək koxəlṭile bu hurək du garso komḥayḏ̣rile l ak kutle
u bərġəl ste kməblile maḥtile b a mziḏé w i kalpkayḏe ste komaḥtila b a mxaddat u šuġlo du bərġəl d komisəm gabayna ha hawxa bu šəklano kowe
kito u garso ste hawo dlo šloqo kosaymile komatrən aḥ ḥeṭe hanək ste kodayqənne hul d məqlofo i kalpkaṯṯe
bəṯr hanək ste kəmdarənne w fərsənne hul d nəšfi bəṯr hanək ste koʕərwənne w kosaymənne qatakiri kogərsənne
hanək ste bəṯr koməfqi u hurək koxəlṭile bayn du bərġəl xəd məlli aqdam laǧan ak kutle hawo ste hawxa kowe bəṯr garso kəmmínale
annaqla u šuġlo d aṭ ṭlawḥe ste bu šəklano kowe qamayto komṣawli a ṭlawḥe hanək ste komnašfənne 
bəṯr kosaymənne qatakiri w bəṯr kočərfənne bi gorəsto
hanək ste kəmdarən i kalpkaṯṯe mənne w komaḥtənne hanək ste b a mziḏe w hawxa bu šəklano 
ha u šuġlo di mina kula xəd maḥkeli kowe u šuġlo di munaṯe ste kule bi gorəsto koqoḏ̣e
i gorəstaṯe ste l ap parčayatayḏa kətte əšmone af falqe i šayrənto u muxlo w i dastke kəmmínanne
annaqla gdoṯina ʕal aš šuġlone d aʕ ʕaylat d lawġul d kowən bəṯr me d l an noše mḥayḏ̣arre u qut w i zaxiraṯṯe annaqla bu šəklano koyətwi kəxli w qaymi bi qriṯo
an noše gabayna konəfqi ḥamšo yarḥe ḥa mu rabəʕ w a tloṯo du qayṭo w ḥa mu payəz ʕal qarʕe d an nigore b lalyo kodəmxi w aš šawʕo yarḥe ḥrene lawġul kowən
i naqqa d konəfqi ʕal qarʕe d an nigore kosaymənne ʕarzele w kolkat kodəmxi ʕal aʕ ʕarzele w komaḥti aǧ ǧulaṯṯe du dmoxo yaʕni a nvinat b gawe d ak kolkat
b u saṯwo ste b al lawġule kodəmxi b u saṯwo koməqḏina qayse b aṣ ṣopat mu sabab d kətne aq qayse ġalabe zaḥf gabayna
naqlawat koməfqi ag gəmre komaḥtənne bu manqlo w hawxa komšaḥni komaqḏ̣ən u saṯwaṯṯe
l ḥeḏ̣ər i ṣopa daʔəm komifayəd manqlo goruḏo maške w hastəfke w hawxa
annaqla gdoṯina ʕal aw waxtat du muklo gabayna u muklo d me ṣafro kəmmínale qroṭən d fəlge d-yawmo kəmmínale ʕrayto d ʕaṣriye ḥšamto
b u rabəʕ an noše me ṣafro komaqərṭi dawġe labaniye ḥalwo w zəbdo ʕam u laḥmo
fəlgi d-yawmo komaʕrən daʔəm bərġəl apraxe w dawqe ḥamiʕe w košotən dawġe ste barra dəṯṯe 
ʕaṣriye komaḥəšmi labaniye masto ṭlawḥe dašəšto w hawxa medone
b u qayṭo ṣafriyawat komaqərṭi disa masto dawġe labaniye ʕunwe farḥe w fuǧe fəlge d-yawmo komaʕrən bərġəl w kosaymi ṣfero barra diḏe w naqlawat ste baṣro ʕaṣriye komaḥəšmi dašəšto ṭlawḥe bərġəl w baṣro d a gyoṯe bəṯr mi ḥšamto kəxli ʕunwe fuǧe w žabaš w hawxa
b u payəz ṣafriyawoṯe daʔəm ʕunwe komaqərṭi fəlge d-yawmawoṯe komaʕrən disa bərġəl w təršəkke aʕme w ʕaṣriyawat kosayme beʕe šliqe tərxayno w hawxa medonkat komaḥəšmi appe
b u saṯwo u muklo di qriṯayḏan u basimo aġlab bu saṯwo kəxlile ṣafriyawoṯe komaqərṭi ṭlawḥe garso w dawġe di šərṭan
hani a tre ʕam ḥḏoḏe kəmmínanne gabula
w kosaymi kutle šamborakat ḥəmṣe faṣuliye rəšta šʕiraye qurskat beʕe koxəlṭi ġalabe medone b ḥḏoḏe
fəlge d-yawmawoṯe ste komaʕrən dibəs w žabaš
ʕaṣriyawat komaḥəšmi bərġəl w baṣro mu sabab d kowe u baṣro d ad darmalawat ġalabe kosaymi naqlawat bərġəl b qaliyo w tərške w tərxayno apraxe w dawqe raqiqe w hawxa bu šəklano
ʕam dmoxoṯe i saʕa taqriban ḥeḏ̣ər tmone čaʕ kəxli abišoṯe ḥalile bastiqe ʕoqude w žabaš w hawxa bu šəklano ne aw waxtat du muklo w am muklone d gabayna
ap parčayat du taxəm du muklo ste hani ne bardəš qalpaġ ṭaġno mansaf tapəske ṣeniye ṣenike tarwoḏe du qayso čaṭṭal mšaraffe maġrafto čančike čanaq maṣoye laganko saḥnike mqaweške šoyəft skino mayde w i ṣəfro du muklo hawxa bu šəklano
as sefiqe ḥrene ar rabe daste rwiḥe daste ʕamuqe maxemər yagone w hawxa bu šəklano
b a tloṯo musume yaʕni bu rabəʕ w bu qayṭo w bu payəz an noše di qriṯayḏan lo kowalle fərsa d mnawsi ruḥayye mu sabab d kowən daʔəm šaġole
faqat bu saṯwo mu sabab d kətne ah hawat čike naxwaš ṭabiʕi lə kməšġəl bu ṭuro edi an noše kofayši daʔəm bi qriṯo
edi kito šəklat d laystkat gabayna bəṯr i naqqa du ʕamo d kowən yatiwe kul kmo komaǧəġli ruḥayye b laystke
uʕdo annaqla gmoḏaʕno ʕal kulle aš šəklat d al laystkatani mən yo əšmayye w aydarbo komitəštaʕən i ḥḏo di ḥḏo annaqla gmoḏaʕnanne
kito u čəft kəmmínale u čəftano tre kaʕbe yo 
a tre kaʕbani kowən b at tarte raġloṯe ḥaroye du sawal ḥa mənne raṣṭ yo w u ḥreno čap yo
bəṯr me d šmiṭənne me raġloṯe du dawal komotənne a tre kaʕbanək komarkwənne barra d ḥḏoḏe edi kobənne u əšmano kəmmənne l a tre ʕam ḥḏoḏe u čəft
kul kaʕbo mani kətle arbaʕ xaṣawər kito xaṣra men diḏe xd i gurto yo hayo kəmmínale čək w xaṣra d laxalf du čək hayo ste čike xd i ʕəlləke yo hayo kəmmínala pək
i naqqa d oṯe u čəftano ʕal ḥḏo m at tarte xaṣawərani yaʕni d koməštaʕən ebe yaʕni komaydile b iḏayye komḥalqile ʕal i arʕo aw komašilile kəmmínale lo kowe mede yaʕni lo koqomər w lo komaqmər
klozəm u mašilono du čəftano d mašile naqla ḥreto hul d oṯe qimo
ax xaṣawər du qimo ste hani ne kito ḥḏo m ax xaṣawər du qumo ste hayo ste čike ʕaməqto yo yaʕni xd i gurto yo hayo ste kəmmínala nakkəz w i xaṣra ḥreto du qimo hayo ste wəč kəmmínala
i naqqa d an noše d koməštaʕən bu čəftano koyətwi tloṯo arbʕo ḥamšo aw əšto aw šawʕo ʕal zaqaṭune kul ḥa mənne ste kətle waraqto tarte aw arbaʕ aw ḥamməš
bəṯr ḥa mənne gmoyəd lu čəftano yaʕni l a tre kaʕbani b iḏe w ḥa šaxṣ men di laystke ste gzobaṭle ruʕo aw čarxi gdomalle mašəl yaʕni ḥaláq u kaʕbo ʕal ak kallawatani
hawo ste gmašəl u čəft haka aṯi ṭawwo gšoqəl ak kallawatani l ruḥe w haka aṯi pis hiye gdobele yaʕni u mašilono du čəft gdobele lu zaboṭo d zbəṭlele w haka d oṯe čəft disa u mašilono gšoqəl tre qatat ʕal u mede d lu ḥawrayḏe d zbəṭlele
w haka d oṯe zərṭ disa u mašilono du čəft gdobele lu zaboṭo tre qatat u čəft ṭawwo yo u zərt yaʕni pis yo
hawxa gmašəl u čəftano hul d oṯe pis me d aṯi pis edi gmaflət u čəft m iḏe gmoyadle ḥa m aḥ ḥawrone ḥrene di laystke b iḏe hawo ste gmašile bu šəklawo hul d nofəl u čəft m iḏé yaʕni hul d oṯe pis
w bu šəklawo am məštaʕyone di laystke komašili u čəftano i naqqa d oṯe ṭawwo gšəqli w i naqqa d oṯe pis hənnək gdobi w gmafəlti u čəft m iḏayye w hawxa kulle bu dawro komašili u čəftano
annaqla gməḏʕin u pis aydarbo yo w u ṭawwo aydarbo yo i naqqa d komašili u čəftano yaʕni a tre kaʕbani d oṯən a tre pək aw a tre čək aw ḥa pək w ḥa čək latyo lo ṭawwo w lo pis
klozəm naqqa ḥreto d mašile hul d oṯe qimo ya wəč w ya nakkəz ḥa m ak kaʕbani aw tre
i naqqa d oṯe nakkəz w čək hani ḥawrone ne yaʕni ṭawwo yo w d oṯe pək w wəč hani ste ḥawrone ne yaʕni ṭawwe ne w gšəqli
iḏa kan d oṯe pik w nakkəz aw čək w wəč hani lanne ḥawrone mxalfe ne hawxa pis kow edi komaqəmri
kito čəft w zərṭ iḏa kan a tre kaʕbani d oṯən qime a tre towən wəč aw a tre towən nakkəz i naqqayo čəft kowən u mašilono du čəft gšoqəl tre qatat d zbəṭtalle
w iḏa kan d oṯe ḥa mənne nakkəz u ḥreno wəč hawo zərṭ kowe kolozəm u mašilono du čəft d obe tre qatat lu zaboṭo d zbəṭlele w hawxa bu šəklano laystke du čəft komitəštaʕən yo
annaqla gmoḏaʕno ʕal i laystke d aġ ġarat
aġ ġaratani kito kefe du ṣaluṭo kəmmínanne kefe ġalabe ṣṭime ne
kəzzən komotən kefe mani komwaǧhənne b ač čakučat komgarvnənne čike
bəṯr kətte qaləb komaḥtənne bu qaləb komšakškənne kosaymənne xd ab bəlye bəṯr koməštaʕən appe ʕal ak kallawat ʕal qarʕe d an nigore an nigorayḏan ste ʕafro ne
kul ḥamšo əšto kowən ġurub kul ḥa komaqimənne čarxi bu rez kowən msawye d ḥḏoḏe
kul tre čarxiye ste kowe tre mətrowat maṣafa baynoṯayye w gmoḥən aġ ġarat b ač čarxiyani
ač čarxiyani d komaqimənne kəmmínanne ʕənnat 
u ḥa d maṣəb ʕənne mani aw tarte gmoyadlene l ruḥe yaʕni koqomər
ayriyatan ste komoḥən aġ ġarataṯṯe me ḥḏoḏe ste u ḥa d maṣəb i ġare du ḥreno koqoṭele kəmmina w košoqəl aʕ ʕənnat d qmərwayle ste mine w hawxa bu šəklano koməštaʕən aḥ ḥamšo əšto zlamatani hul d maṣibi aʕ ʕənnatani
heš i naqqa d kətne aʕ ʕənnatani ʕal i arʕo u ḥa d məqṭəl yaʕni d mitaṣibo i ġarayḏe mu ṭaraf d ḥa m am məštaʕyone hawo konofəq mi laystkayo w lo koqomər mede bi laystkayo
bəṯr hul d ṣəfyo i laystke i laystkayo ḥa aw tre aw tloṯo kəmṣafəlla yaʕni komaṣibi aʕ ʕənnat kul ḥa u mede d maṣəble laǧane yo w kit d ḥa b tane d mṣafe i laystke
bəṯr me d ṣafyo i laystkayo yaʕni me d maṣibi aʕ ʕənnatanək edi gbodən d maqimi ʕənnat heš yaʕni laystke ḥreto ḥaṯto gməštaʕən w hawxa bu šəklano u šuġlo w i laystke d aġ ġarat kuyo
i laystke di čərre bu šəklano kuyo kolotəm ʕaṣro naʕime aw əšto aw tmanyo aw traḥṣar l ḥḏoḏe
koməfloġi bu fəlgo fəlgayye kowən ġurub w u fəlgo ḥreno ste kowən ḥa 
bəṯr kəzzən l maydan rwiḥo aw ʕal qarʕe d an nigore kosaymənne xiške mede aw komaḥtənne kefo mede bi anəške du maydan aw bi dukṯo d koməštaʕən eba hayo edi kuyo ḥəlle kəmmínala 
w bəṯr gmaqəsmi ʕal i laystke be ayna mənne gnofəq bəṯr ḥa m a ġrubatanək gəmqayzən i laystke edi konəfqi
gmahəzmi me qm u ġurub d lo mqayzanne yalənəz bi ṣaḥayo yaʕni bu maydanawo d koməštaʕən ebe d nəfqi larwal du maydanawo yasaq yo
bəṯr hanək d lo mqayzanne gfəlti bəṯrayye hul d zəbṭənne
haka zbəṭṭe kulle edi hənnək gnəfqi yaʕni gmahəzmi me qm a ḥrene
w haka d lo qədri zəbṭənne hawxa gfəlti bəṯrayye kobəṭli
iḏa kan d zəbṭi tre aw tloṯo m aḥ ḥawronaṯṯe d əzzé ḥa ḥreno d obe i ḥəlle yaʕni d doyəš aʕla komaxləṣ aḥ ḥawronayḏe a ḥrene ste
w u šarṭaṯṯe hul d obi i ḥəlle yo iḏa d lo qədri d obən i ḥəlle d zəbṭənne yaʕni d qayṯo iḏayye appe kobənne kəmmina edi hənnək komqayzni i laystke bəṯr hənnək komahəzmi me qm a ḥrene w hawxa bu šəklano kuyo i laystke di čərre 
kito i ḥeqəlke kəmmínala
hayo ste aḥ ḥarakat w u ṣul w u tešteʕnyayḏa ʕaynan xan di čərre kowe faqat af falote d kofəlti bəṯr am mahəzmone ʕal i ḥḏo raġlo kofəlti bəṯrayye faqat am mahəzmone hanək b at tarte raġle komahəzmi
iḏa ḥa m af falote d kofəlti bəṯr am mahəzmone d ġoləṭ d maḥət raġle ʕal i arʕo hawo konofəl kəmmina b i laystkayo haw koqodər d məštaʕe hawxa hul d obənne yaʕni zəbṭənne w hawxa bu šəklano
kito i segave kəmminala hayo ste bu šəklano kuyo
glotəm əšto šawʕo naʕime aw zlamat l ḥḏoḏe b maydan mede
kito čəzgi aw nišan mede maḥto hawxa b fəlge du maydanawo
bəṯr hani aš šaxṣatani grəḥqi qadar ʕaṣro mətrowat mu čəzgi yaʕni mu nišanawo bəṯr grəhṭi b zəʕǧ hul d moṭən lu čəzgi gdayši aʕle w bəṯr gmḥalqi tarte gavat w ḥa ǧuhtək
m ann əšto šawʕo šaxṣatani u ḥa d əzze əšmtər hawo kokoyəf s u čəzgi w a ḥrene koqəzfi ʕəl mine
u ḥa d əzzé zəd me kulle hawo ste kowe u ḥolo du kayofo yaʕni qamayto hawo gqozəf ʕəl mine bəṯr a ḥrene u ḥa bu ḥa bəṯr u ḥolo koqəzfi ʕəl mu kayofo
faqat u ḥolo me d qazəf kəzze u kayofo hul li dukṯo d qazəf u ḥolo faqat lo kəzzé l a dkoṯe d kokəzfi a ḥrene
u šarṭaṯṯe ste me s u čəzgi qəmḥalqi ruḥayye ʕəl mine
bəṯr me d qazifi tarte tlaṯ kore ʕəl mine ṭabiʕi hən w hən u ḥolo marḥaqle mu čəzgi bəṯr a ḥrene hən mənne lo koqədri d qəzfi ʕəl mine mu sabab d koroḥəq mu čəzgi
bəṯr me d ḥa mənne lo qadər d qozəf hawxa edi gdoṯe s u čəzgi w gkoyəf w u kayofo d meqem kowe u ḥolayḏe w u ḥolo d meqəm hawo konofəq mi ḥoluṯo
w hawxa bu šəklano kəmdawmi i laystke u ḥa d nofəl yaʕni d lo qodər qozəf ʕəl mine hawo gkoyəf w u kayofo gtowe u ḥolayḏe
w hawxa bu šəklano kuyo i laystke di segave ste
annaqla gdoṯina ʕal i laystke du dik-w-mərišk xd al laystkat ḥrene d kolotəm kmo naʕime appe paṯe ste kolotəm tmanyo təšʕo naʕime kowən klomičke l ḥḏoḏe
ḥa mənne gbone hul l aʕ ʕəsri aʕlayye u ḥa towe ʕəsri hawo komaxləṣ
w hawxa u ḥa bu ḥa d oṯən aʕ ʕəsri aʕle komaxləṣ hul d fayši a tloṯo ḥaroye
me d fayiši a tloṯo ḥaroye edi hanək ste gbonən u ḥa manək ste d maxləṣ hawo kowe ḥolo l a tre ḥrene
w a tre ḥrene ste gbonən ʕal ḥḏoḏe u ḥa d oṯele aʕ ʕəsri hawo meqəm mu ḥreno yaʕni gmaxləṣ
annaqla a tloṯani aḥ ḥaroye a tre d fayiši ḥaroye gzəbṭi b kaṯpe d ḥḏoḏe w u ḥolaṯṯe gtowe naḏ̣ər aʕlayye
gkolən hawxa b maydan rwiḥo w aḥ ḥawrone d maxlaṣṣe hanək ste gmibarbzi ʕal u maydanawo
annaqla a tre ḥaroye gtowən kalye w zbiṭe l ḥḏoḏe w a ḥrene ghəǧmi gəmḥalqi ruḥayye aʕlayye yaʕni korawxi aʕlayye
faqat u ḥolo kowe ḥeḏorayye lo koṭore zubizu d rawxi aʕlayye
na ise hawxa bu šəklano korawxi kmo kore aʕlayye u ḥolo xayifo lo koqodər d zobaṭṭe hul hawxa məqdar d zobəṭ ḥa mənne
me d zbəṭle ḥa mənne edi u ḥolo gnofəq mi ḥoluṯayḏe w hawo d maxlaṣwayle bu bnoyo meqəm mu ḥreno hawo kowe ḥolo edi
w hawo d zbiṭ w u ḥaroyo disa kozəbṭi b ḥḏoḏe
na ise disa hawxa bu šəklawo grawxi aʕlayye hul d məzbəṭ ḥreno mu ṭaraf du ḥolo
edi u ḥolawo ste komidagəš gdoṯe u ḥaroyo d kulle d fayəšwa gtowe ḥolo
w hawxa bu šəklano u ḥa bu ḥa d məzbəṭ gdoṯe l dukṯayye w a ḥrene ste u ḥa bu ḥa d maxləṣ i waḏ̣ifayḏe konofəq me taḥt u ṭaʕno yaqurawo edi kowe hawo ḥolo
w hawxa bu šəklano kuyo i laystke u tešteʕnyo du dik-w-məršik w i laystkaṯe b ḥaqqiye u ḥa d fohəm mə šəkəl yo aw d miǧaryo yaʕni d mitəštaʕyo l qule laystke ma gəḥxoniṯo w ġalabe basəmto yo
i laystke d ak kel-w-vərkat ste bu šəklano kuyo glotəm šawʕo tmanyo naʕime l ḥḏoḏe gtowən hanək ste tre ġurubat
kul ġurub ste gmaqimənne tre kelikat w səndke
ak kelikat w i səndke kul ḥa kowe maṣafa qadar ʕaṣro mətrowat baynoṯayye yaʕni kowən kulle bu rez
b i qamuṯo as səndkat komaqimi w bəṯr ak kelikatani
bəṯr gdoṯən lu fəlgo d ak kelikatani yaʕni bayn l at tarte səndkat kito čəzgi me tamo gmoḥən b ak kelikatani
qamayto gmaydənne kul ḥa tlaṯ kefe w kul ḥa gmoḥe ak kefayḏe qamayto bi səndke w bəṯr b ak kelikat
gmoḥən hawxa kmo kore ḥa bəṯr u ḥreno hul ḥa m aġ ġurubat d dore ak kehkat du ġurub ḥreno w hawxa koṣəfyo i laystke
u ḥa ġurub d ġoləb u ḥreno bəṯr hawxa b aḥ ḥanake košəqli ač čaketat w aš šarwole d ḥḏoḏe w hawxa koməštaʕənne kmo kore hul d ʕəǧzi bəṯr kobi aǧ ǧulaṯṯe w hawxa bu šəklano kuyo i laystke d ak kel-w-vərkat ste
i laystke du pallo ste kolotəm šawʕo tmanyo naʕime l ḥḏoḏe hanək ste kowən tre ġurubat w komaqəsmi be ayna qamayto gəmḥaləq u pallo
u pallano čamke qadar ḥamšo w šawʕi ṣanṭimat yo
i čamke d aḥ ḥamšo w ʕəsri ṣanṭimat kəmmínala pallo
bəṯr mu teqsimo komaḥti tarte kefe naʕime barra d ḥḏoḏe hanək kowən ḥəlle
w komaḥti u pallo aʕlayye w u ḥa bəṯr u ḥa gəmḥalqi u pallo
w u ġurub ḥreno gəzzən li qamuṯo ḥatta d ləqfi u pallo
i naqqa d ḥa d mḥaləq u pallo d a ḥrene d ləqfile hawo koyotu yaʕni haw koqodər d məštaʕe bi dawrayo
w iḏa d lo ləqfile gmaydile me ʕal i arʕo w gəmḥalqile l s i ḥəlle
haka qayəṯ bi ḥəlle aw aṯi qariwo li ḥəlle yaʕni u pallo disa koyotu u mḥalqono du pallo
i naqqa d komḥaləq u pallano l s i ḥəlle komakili i maṣafa d kətyo bayn lu pallo w li ḥəlle bi čamke d kətyo b iḏe du mḥalqono
iḏa d oṯe xəd məlli aqdam noqəṣ mi čamke qariwo li ḥəlle koyotu yaʕni komaflət i čamke m iḏe
w iḏa d oṯe raḥuqo yaʕni zəd me čamke d howe raḥuqo mi ḥəlle hawo lu mḥalqono ṭawwo yo
l u goranawo i naqqa d komḥalqi u pallo l s i ḥəlle hiye ste kuyo i čamkayḏe b iḏe
i naqqa d koṯe u pallo yaʕni i naqqa d komḥalqile hiye ste komčalqazle yaʕni u mḥalqono komarḥaqle mi ḥəlle
bəṯr u ġurub d komḥalqi u pallo iḏa d marəḥqi u pallano ʕəsri čamkat payo d kətyo b iḏayye mi ḥəlle edi komaxəlṣi i laystkayo yaʕni b aʕ ʕəsri koxəlṣo i laystke
i čamkayo d kətyo b iḏe du mḥalqono yaʕni du məštaʕyono ham komḥaləq u pallo w kəmčalqazle w ham ste komakili i maṣafa d bayn lu pallo w li ḥəlle eba yaʕni koḥəzyo a tlaṯ waḏ̣ifatani
w kul darbo ste komarəḥqi u pallano tarte aw tlaṯ aw ḥḏo aw ḥṣar aw hič lo komarəḥqi haṯe latyo balli i ḏ̣arbo kəḏʕo kit d mkamli aʕ ʕəsri w kit d lo mkamlənne
w iḏa towən čaḥṣar aw tmonaḥṣar aw məqqa towən i naqqa d komḥalqi u pallo u ġurub ḥreno d ləqfile komanḥtənne l a tloṯo
bəṯr u ġurub qamoyo iḏa d mkamli ʕəsri čamkat nafiqi w iḏa d lo mkamli a ḥrene gdoṯən l dukṯayye w gədṭorənne b aṣ ṣayataṯṯe
bəṯr ayna ġurub d mqayzən aʕ ʕəsri bəṯr edi kul naʕimo me s i ḥəlle tlaṯ šakkat yaʕni gmoḥe čamke lu pallo hul li dukṯo d əzzé
bəṯr gəzzé me tamo gmoḥe ḥreto w bəṯr gəzzé me dukṯa tayo ste gmoḥe ḥreto
w hawxa a tloṯo arbʕo gmoḥne kul ḥa tlaṯ šakkat komarəḥqi u pallano qadar ḥamməšmo šeṯmo mətrowat mi ḥəlle
bəṯr u ġurub ḥreno gbodən me tamo gsaymi u ḥəmgeliyo kəmmínale b ḥəs ʕeloyo yaʕni bu šəklano kowe kəmmi ḥəmm hawxa gmafəlti u nafasaṯṯe w grəhṭi gdoṯən laf i ḥəlle
hawxa gsoyəm ḥa mənne hul d məqṭəʕ ḥəs diḏe me d qṭiʕ ḥəs diḏe edi gdoṯe ḥreno l dukṯe gbode d soyəm u ḥəmgeliyo
na ise a tloṯo arbʕo gsaymi u ḥəmgeliyo haxa maxlaṣṣe maṭən li ḥəlle heš d lo qṭiʕ u nafasaṯṯe maxlaṣṣe yaʕni mqayzanne edi gšəqli u pallo m a ḥrene hənnək gbodən d saymi i laystke ḥreto yaʕni gbodən d məštaʕən laystke ḥreto
w haka d l oṯe mənne d mkamli u ḥəmgeliyo naqla ḥreto gbodən aq qamoye d mqayzanwalle naqla ḥreto hənnək gsaymi bu pallo w hawxa bu šəklano kəmdwamwi i laystkaṯṯe
i laystkaṯe d šqaqəlkaməško du piško ste hawxa bu šəklano kuyo
paṯe ste kolotəm šawʕo tmanyo naʕime l ḥḏoḏe gtowən hanək ste tre ġurubat
gəzzən kul ġurub gtolən ruḥayye b an anəškat dab bote yaʕni gtowən lapandi d ḥḏoḏe
gəmmaydənne ʕafro ṭaḥuno b iḏayye w gbodən d saymi komkat čučkat yaʕni b dukṯo tuyo ġalabe gəzli
kul ḥa gsaymənne yaʕni kul ġurub qadar arbʕo ḥamšo alfo komkat
naqqa bəṯr gqorən l ḥḏoḏe gdəmmi šqaqəlməško du piško
me d mərre hawxa naqla grəhṭi kul ḥa l dukṯe du ḥreno w gkərxi ʕal ak komkat d ḥḏoḏe w gmaḥərwənne bəṯr u mede d ḥozen gmaḥərwile
w u mede d lo ḥozəlle ste gfoyəš
bəṯr b ḥamməš daqayəq mede gqorən disa l ḥḏoḏe gdəmmi bas u bas hatu maḥərwutu
bəṯr edi gəzzən tavda ʕam ḥḏoḏe l a dkoṯe d səmwalle ak komkat
aḥ ḥariwe hanək azzən w a ḥrene d fayiši d lo ḥariwi gbonənne
u ḥa m aġ ġurubat d nafiqi ak komkatayḏa zəd hawo qməlle mu ḥreno
w hawxa bu šəklano gməštaʕən šwaʕ tmone kore w hawxa bu šəklano kuyo i laystke d šqaqəlkaməško du piško ste
i laystke di mome ste hawxa bu šəklano kuyo
gabayna bi qriṯo kul bayto kətle taḥte škafte i škaftaṯe ste kito b gawa škaftkat naʕime taqriban šeṯ šwaʕ
annaqla i laystkaṯe di mome b gawe d aš škaftat komitaštaʕən yo
disa kolotəm šawʕo tmanyo naʕime l ḥḏoḏe w kəzzən l gawa di škafte mede kobonən ʕal ḥḏoḏe
kito xabre me darbe du bnoyo kəmmənne ax xabrani ste hani ne ḥa m an naʕime gbode w gdomər qamayto ʕal ruḥe ooo sukala dukala čaru čambar bəske dʕambar ʕambar luzo ṭaraṭuzo happan dappan ser yer kur w hawxa bu šəklano
w kito kmo xabre ḥrene hanək ste l ruḥayye kəmmənne ga hanək kəmmi ʕal ḥḏoḏe w ga a ḥrene hanək ste hani ne disa ḥa mənne gdomər ooo ṭaṣe ṭabaṣe ḥanno kačal xalaṣe w hawxa bu šəklano
u ḥa d oṯe u xabro ḥaroyo du bnoyano yaʕni d ax xabrani aʕle hawo komaxləṣ hawxa gbonən ʕal ḥḏoḏe hul d foyəš u ḥaroyo
me d fayəš u ḥaroyo kosaymənne ḥəlle ste
bəṯr u ḥaroyo gəmṭaməṣ ʕayne w a ḥrene gəzzən kul ḥa gtolən ruḥayye bi škaftke aw b anəške mede
bəṯr b ḥamməš daqayəq ḥa m am məštaʕyone gqore gdomər bal bəliš yaʕni ftaḥ ʕaynux
bəṯr hano gfotəḥ ʕayne w gəzzé hedi hedi gkorəx aʕlayye
ṭabiʕi čike ʕətmayo b gawe d aš škaftat w xayifo lə kḥozalle
bəṯr gkorəx aʕlayye u ḥa mənne d ḥozele gdoṯe nošəq i ḥəlle yaʕni hano u məštaʕyono u mṭamṣono d komṭaməṣ ʕayne
l u goranawo hənnək ste komḥafḏ̣i ruḥayye
i naqqa d koḥozalle ste koqore komər flan kas ḥzélilux
edi hawo ste grohəṭ li ḥəlle d nošaqla u ḥa d nošəq i ḥəlle qamayto lawo qməlle mu ḥreno
yaʕni u šarṭaṯṯe hul d ḥoze kulle u ḥa bu ḥa d ḥozele gəzze nošəq i ḥəlle
w iḏa kan d ḥoze tre aw tloṯo mənne bəṯr d əzzé ḥreno d nošəq i ḥəlle hawo edi komaxləṣ aḥ ḥawronayḏe a ḥrene ste
b u xuṣuṣano hənnək mʕayšile iḏa d ʕobər l škaftke mede bəṯr ḥa m a ḥrene gdoṯe gəzzé nošəq i ḥəlle
w hiye ste zubizu lo komaflət i ḥəlle yaʕni kowe moro l ruḥe
haka aṯi mine ḥzele kulle
u ḥa d ḥzele qamoyo hawo edi gəmṭaməṣ ʕayne
w iḏa d l oṯe mine ḥozalle hiye gəmṭaməṣ disa ʕayne
w hawxa bu šəklano kəmdawmi i laystke di mome w bu šəklano koməštaʕəlla haṯe ste laystke ġalabe basəmto yo
i laystke du sarimon ste hawxa komitaštaʕən yo paṯe ste kolotəm arbʕo ḥamšo naʕime l dukṯo kowən rez
w kowalle gabayye ste šutke kowe ṭəbbe naʕəmto d pačkat b riša maṣərto l boyi d moḥən l ḥḏoḏe eba
bəṯr ḥa mənne gnofəq me baynoṯayye w a ḥrene gkolən disa bu rez
ḥa mənne ste manək d kətne kalye bu rez gmoyəd i šutke b iḏe w hawo d nafəq me baynoṯayye gkole mqabəl dəṯṯe w gzobaṭle safruno mede aw ṭayrək mede b lebe
w gmadəl aʕle b iḏoṯe b kurmanǧi faqat əšme lo komalle gbode bu šəklano w gdomər hawxa sarimon həlqəlqəǧǧan nəkəlmon həlqəlqəǧǧan pižaqmon həlqəlqəǧǧan čaxe dfire həlqəlqəǧǧan čaxe ddayne həlqəlqəǧǧan i maʕnayḏe bu ṭuroyo hawxa yo yaʕni qarʕe kibe haqqa u nəklayḏe haqqa ap pižaqatayḏe haqqa ne i naqqa d kofoyər kowe haqqa w i naqqa d komaḥət kowe haqqa
iḏa d mətxəl u baṣrayḏe gdomər disa pərtək w zalqo žwara w gošt žmira i maʕnayḏe yaʕni komər ap pərtkat w a šrufe alxu w u baṣro eli
iḏa d lo mətxəl gdomər ḥammu žwara yaʕni kule alxun
l u goranawo hənnək ste gmətfakri w kul ḥa mənne ste i naqqa d moyəd i šutke b iḏe w u safrono d əzzé zan diḏe aʕle gdomalle gdomər flan safruno yo
iḏa d lo qosəm gdobe i šutke lu ḥawro d barra diḏe w hawxa bu šəklano a tloṯo arbʕo bu dawro komaydi i šutke b iḏayye
u ḥa mənne d qosəm u madilono gdomalle ḥat aʕlayye edi hiye ste gmaḥət aʕlayye bi šutke
hənnək ste yaʕni aḥ ḥawrone ḥrene gmahəzmi me qume w hiye gfolət bəṯrayye u ḥa d mḥayṣele gmoḥele bi šutke
hawxa bu šəklano məqdar d ḥamməš daqayəq bəṯr u madilono gqore gdomər ǧaya yaʕni sʕore ne disa gmaḥət aʕlayye
bəṯr b ḥamməš daqayəq ḥrene disa gqore gdomər ganima yaʕni ḥeṭe ne
me d məlle hawxa edi am mahəzmone me hawir ghəǧmi aʕle b naqla w gšəqli i šutke mine w gmotəlle l s u madilono
bəṯr ḥa mənne yaʕni m am mahəzmone gəmṭaməṣ ʕayne tawo d qasəmwa w ḥa ḥreno ste gtole i šutke b naqwo mede aw b kiste d ḥa mənne
bəṯr gfətḥi ʕayne w gdəmmile ayko yo i šutke hiye ste gdomər kalá bi flan dukṯo
haka aḏəʕ ayko yo lə kmoḥəlle w haka l aḏəʕ ayko yo gṭowən ḥaṣe w a tloṯo arbʕo gmaḥti aʕle b ad dokume hiye ste hul d omər əšme du ṭayrəkawo d qasəmwayle me d məlle əšme edi gṭorən mine
w hawxa bu šəklano komitaštaʕe u sarimon bəṯr gbodən d məštaʕən laystke ḥreto w hawxa bu šəklano
i laystke du karikoro ste bu šəklano kuyo payo ste kolotəm qadar təšʕo ʕaṣro naʕime l ḥḏoḏe b maydan hani ste kowən tre ġurubat w komaqəsmi ʕal i laystke 
u ḥa m aġ ġurubat d lo qosəm koṯe li qamuṯo kokolən bu rez w komaḥti iḏoṯayye xd u duruben ʕal ʕaynayye w kowən qime w smixe l ḥḏoḏe
u ġurub ḥreno ste hanək ste kokolən bu rez bəṯrayye w kul ḥa bəṯr ḥa m a ḥrene yaʕni du ġurub ḥreno
w kul ġurub ste ḥa m an naʕime kowe l a ḥrene xd u sarmiyan
bəṯr u sarmiyan gədmʔamər ʕal ḥa m an naʕime di laystke aw hiye gəzzé axər gəzzé ḥa m an naʕime du ġurub d kətne ḥaroye yaʕni u ġurub d qasimi hedi gmoḥe ṣawʕe b ḥaṣe d ḥa men du ġurub ḥreno w gqolaʕle qadar šawʕo tmanyo mətrowat
i naqqa d koqəlʕile ste ʕam u qloʕo ḥa m aḥ ḥawronayḏe gdomər karikoro ki havalo mə tažolo yaʕni i maʕnayḏe ya samyo w karo ayna m aḥ ḥawrone koqolaʕlux
bəṯr hawo d koməqləʕ iḏoṯe kowən xd u durben ʕal ʕayne w lo koḥoze hawo d koqolaʕle faqat ʕal taxmin u ḥa d əzzé zan diḏe aʕle gdomər flan kas hat
haka aḏəʕ əšme tawo d koqolaʕle edi hənnək kəzzən l dukṯe d a ḥrene yaʕni du ġurub ḥreno w u ġurub ḥreno koṯən l dukṯayye
u haka l aḏəʕ əšme tawo d koqolaʕle edi u ġurub du qaloʕo korawxi ʕal u ġurub du qliʕoyo yaʕni u ġurub d a tre koṭəʕnənne tre riše ʕal u maydanawo w madəʕrənne
bəṯr gdoṯən disa maḥti iḏayye ʕal ʕayne d ruḥayye
yaʕni u ġurub d a tre i naqqa d koqəlʕi ḥa mənne d oḏəʕ l man qləʕle kəzzən l dukṯe d a ḥrene w a ḥrene koṯən l dukṯayye w iḏa d l oḏəʕ yaʕni qosəm kul ḏ̣arbo grawxi aʕlayye
w hawxa bu šəklano ga hanək korawxi ʕal hanək w ga hanək korawxi ʕal a ḥrene w hawxa bu šəklano kəmdawmi i laystke du karikoro
ʕaṣriyawat kolətmi an naʕəmkat aǧ ǧirane w hawxa aʕ ʕaylat kəzzən l se ḥḏoḏe b bayto
bəṯr gməštaʕən bi ʕisaqṯo ʕal širaniye mede i laystke di ʕisaqṯo ste hawxa bu šəklano koməštaʕəlla
hani ste kowən tre ġurubat ʕaṣro bi xaṣra yo w ʕaṣro payo gmaqəsmi hanək ste be ayna m aġ ġurubat gmakrəx i ʕisaqṯo axər u ḥa m aġ ġurubat d qosəm gmakrəx i ʕisaqṯo
axər bəṯr ḥa m aġ ġurubat kəmqayzən bəṯr u sarmiyanaṯṯe gmoyəd i ʕisaqṯo w gmakraxla ʕal u ġurubayḏe gčoyək iḏe b kistoṯe d aḥ ḥawronayḏe kulle axər gmaḥatla b kiste d ḥa mənne
bəṯr u ġurub ḥreno gəmšawri b ḥḏoḏe w gəmnaqən ḥa b ḥa mənne
w bəṯr gdəmmile lu sarmiyanaṯṯe aw aʕme yo aw puč yo hiye ste lu goranawo gdomər u xabraṯṯe
haka lu sarmiyan məlle l ḥa men du ġurub ḥreno hat puč w l awyo i ʕisaqṯo aʕme šxa puč yo
w iḏa tuyo aʕme w domalle puč hat bəṯr koməḥšowo ṣayi lu ġurub d makraxwalle i ʕisaqṯo
w iḏa d mapəč hən w bəṯr d omalle l ḥa kalá aʕmux háwliyo iḏa tuyo aʕme gšəqli i ʕisaqṯo mu ġurub ḥreno bəṯr hənnək gmakərxila
w haka d omalle háwliyo w d l uyo šxa koməḥšowo ṣayi l a ḥrene
w hawxa bu šəklano komšawri b ḥḏoḏe komapiči ḥḏoḏe ga hanək košəqlila manək w ga hanək
hawxa hul m aġ ġurubat d mkaməl ʕəsri ṣayat me d kamili aʕ ʕəsri ṣayat d ḥa m aġ ġurubat meqəm men du ġurub ḥreno edi konəfqi w kotaymo hawxa bu šəklano i laystke di ʕisaqṯo
bəṯr be ʕal mən məštaʕalle gmotəlle əxlile tavda w hawxa
i laystke dab baytone bu šəklano kuyo b lalyo an naʕəmkat d aǧ ǧirane kolətmi b bayto l ḥḏoḏe bəṯr gdəmmi toxu məštaʕina b ab baytone
ṭabiʕi hən m an naʕəmkatani kəḏʕi l hən m ab bote di qriṯo be kmo zlamat w kmo pirat kit appe kul ḥa xd u mede d koḏəʕ
axər ḥa m an naʕəmkatanək gzobaṭle bayto men di qriṯo b lebe w gḥošu ag gawre w ap pirat d kit ebe
bəṯr gdomər l aḥ ḥawrone d koməštaʕən kətli bayto baytono koxəl qarʕe d šəšwono masala be məqqa yo gdomər b haqqa gawre w b haqqa pirat
bəṯr hənnək ste am məštaʕyone kul ḥa gdomalle xabro gdomər be flan kas ne haka qasimi šxa gqəsmi w gšəqli u mamro mine
be i ṣira d man yo hawo gbode edi d omər
w iḏa d lo qəsmi gdəmmile amár man ne hiye ste gdomər
hawxa kosaymi ḥanake ʕal ḥḏoḏe gəmnaqe i walaye basəmto aw mašhur di briṯo gdomər masala iḏa d obútəlli ṣṭambəl aw pares aw londra i ḥḏo d oḏəʕ basəmto yo iḏa d obútəlliyo gdomanno man ne w d lo obútəlliyo lo komanno man ne
axər naqla ḥreto kmətfakri d l oṯe mənne qəsmi gdəmmi ṭr uyo elux hiye ste bəṯr gdomər
hawxa kowe gumra ya flan walaye masala pares ya pares gdomər oxannax w šotenax w howeno u malkayḏax w hawxa šuġle d aḥ ḥanake
bəṯr me d hawyo i walayayo ele gdomər be flan kas ne
bəṯr hənnək ste gḥəšwənne haka nafəq u mamrayḏe šxa hawyo i walaye ele w d lo nofəq u mamrayḏe šxa l awyo i walaye ele w hawxa bu šəklano kul ḥa d oṯe dawre gdomər
axər an naʕəmkatani hən mənne komḥayṣli walayat w hən lo komḥayṣli
bəṯr kəzzən l ab botaṯṯe kəmmənne l ab babe w l ann emoṯaṯṯe mḥayṣeli flan walaye w flan walaye w hawxa u ḥa d mḥayṣəl zəd walayat hawo kowe čike gumra w hawxa bu šəklano kuyo i laystke dab baytone
u tešteʕənyo di laystke di hole ste hawxa bu šəklano kowe 
kolotəm əšto šawʕo naʕime aw xortan l maydan towe ġalabe rwiḥo kul ḥa mənne ste kətle ḥaṭro saġlam aʕme
koʕəfrənne gurtko naʕəmto qadar saḥnəke mede i gurtkayo kəmmila ḥawwe
bəṯr komotənne qarno w konəšri a tre rišayḏa koṭorəlla qadar ḥamšaḥsar ṣanṭimat
bəṯr ḥa m an naʕimanək gqore aw ayna mənne meqəm d qore gdomər ono qaroyo bəṯr gəzzé maḥət i qarno qadar tre mətrowat raḥəqto mi ḥawwe
bəṯr gdoʕər disa l s i ḥawwe gəmḥaləq gave me s i ḥawwe w gmoḥe i čammayḏe bi qarno gmarḥaqla taqriban ḥamšo əšto aw ʕaṣro mətrowat me s i ḥawwe
w gqorele l ḥa m an naʕime ḥrene gdomər flan kas tuxla
bəṯr hawo ste gəzzé me s i ḥawwe gəmḥaləq i čammayḏe yaʕni gmoḥela bi qarno
haka maqiṯole eba šxa maxlaṣle w gdomalle l ḥa ḥreno hat tuxla w hawxa bu šəklano ann əšto sawʕo koqorən l ḥḏoḏe
i naqqa d ḥa koqore l ḥa d omalle tuxla w do maqəṯla kuyo i emayḏe
bəṯr edi aḥ ḥamšo əšto ḥrene komaḥti b aḥ ḥaṭroṯe aʕla w koməblila w motəlla b ar riše bu maydanawo
bəṯr gəzzé moyəd li čammayḏe gdəzzé folət bəṯra hul d mḥayṣela b dukṯo
me d mḥayṣlole edi gəmtaʕmažla yaʕni gmoḥe i čammayḏe bi qarno gdomər taʕmiž yaʕni hawyo emi ḥalal
bəṯr mu teʕmožo gbode hən b hən d motela l s i ḥawwe yaʕni kobe d maḥwela čoyakla bi hawwe
meqəm me d mtaʕamžla kul məštaʕyono koqodər b sarbastiye d moḥela
faqat bəṯṯər me d mtaʕmižole u ḥa d moḥela d əzzé hiye ste d folət bəṯre d maqəṯ i čammayḏe ebe heš i qarno d lo kalyo hawyo i emo tawo edi
faqat i naqqa d ḥa m an naʕime d moḥela d əzzá i qarno d qayṯo b qatoro b nošo b šuro aw b mən d qayṯo aḥ ḥawrone ḥrene kəmmi sar
bəṯr hawo d kətyo i emayḏe d obe hawo d mḥélela lo kuyo i emayḏe mu sabab d kuyo sar faqat d lo qayṯo b mede w d obele kuyo i emayḏe
l u goranawo hiye ste i naqqa d kobəʕ motela l s i ḥawwe am məštaʕyone ḥrene koṯən l qamuṯe kəmḥarbi aʕme l boyi d lo maḥwela xayifo
komaḥti aʕla b ač čammat komarḥqila me s i ḥawwe w komʕaḏbile ġalabe
i naqqa d korəḥqo ġalabe me s i ḥawwe kəzzé me tamo kəmḥalaqla l s i ḥawwe
i naqqa d kəmḥalaqla ʕam u ḥeloqo komər ya žledane w ya šoriṭ
i naqqa d komər žledane yaʕni u mḥoyo sarbast yo kəpxu moḥútəlla
w i naqqa d komər šoriṭ yaʕni ṭro noše lo moḥela latyo emi komankanna i naqqayo noše layba moḥela hul d l oṯe w maqəṯ i ḥaṭrayḏe disa eba mtaʕmažla
w iḏa d ḥa m an naʕimanək heš i qarno lalʕal meqəm me d nəḥto li arʕo d mčalqazla disa kəppe moḥəlla
w bəṯr me d mčalqzalle laybe hiye d obe hən m am məštaʕyone hul d l əzzé naqla ḥreto mtaʕmažla
w haka d nošo m am məštaʕyone i naqqa d kəmḥaləq i qarno w i naqqa d komər šoriṭ d nošo lo mčalqazla nošo laybe moḥela u ḥa d moḥela kuyo i emayḏe hul d oṯe disa mtaʕmažla
w hawxa bu šəklano i naqqa d koməštaʕən u ḥa d kətyo i emayḏe haka aṯi mine mtele i ḏ̣arbo ʕal hən m am məštaʕyone gsamla i emaṯṯe w lo ste hul d oṯe mine d maḥwela
bəṯr gbodən naqla ḥreto gqorən l ḥḏoḏe u ḥa d maḥwela hiye qamayto koqore
w hawxa bu šəklano kuyo i laystke di ḥole faqat laystke ġalabe maqəḥroniṯo w mabəṭloniṯo u ḥa tuyo i emayḏe gəšt gəšt koṯe d boxe mu sabab d lo koṯe mine xayifo maḥwela w hawxa
al laystkatani d maḥkalli bi qriṯayḏan ġalabe mašhur w iḏiʕe ne w u ʕamo koroḥəm daʔəm d məštaʕe appe w ḥatta ono ste ġalabe ġalabe kore məštaʕeli b al laystkatani kulle ste
ʕam aṯi u mamrayḏi d məlli b ḥaq du ḥayat di qriṯayḏan kotoyəm
yalənəz u profasor hellmut ritter šaməʕ mini d kito tarte qəryawoṯe d čalkoye kalən laf fəlge d yawmo d ʕiwardo w kətlan xd u maḥwo w šqolo aʕmayye səmle rəǧa ḥatta d maḥkeno štaġaliye kriṯo b ḥaq di ʕyešaṯṯe w du maḥwo w šqolo d bayn elan w alle
at tarte qərywoṯani d kətne ǧiran d ʕiwardo at taqa w xarabiyane
u ʕamo d at tarte qəryawoṯe d ač čalkoyani w d kulle qərywoṯe d ač čalkoye d kənne bu ṭuro ṭur ʕabdin mu ḥal w mi waḏʕiye ġalabe perišan w ʕǧiqe ne
u šuġlo w u ʕamlaṯṯe bu sawal lbike ne u ʕamo d at tarte qəryawoṯani kul yawmo koṯən l ʕiwardo kosaymi hawxa beʕ w bazarkat ġalabe naʕime ʕam aʕ ʕiwarnoye
mede b kallawat lo košəqli yalənəz košəqli ṣafurkat ʕeze barxkat hawxa medonkat towən zaʕif bəṯr hənnək kəzzən matəqnənne w hənnək ste bəṯr kəmzabnənne
faqat i naqqa d kozawni mede m aʕ ʕiwarnoye kallawat lo kowe aʕmayye d obənne ga kobi waraqto ga kul yarḥo kobi ḥamšo noṭat hul d aʕ ʕiwarnoye d komaxəlṣi u daynaṯṯe me aʕlayye koḥowər qarʕayye mu sabab di waḏ̣ʕiye w du ḥalaṯṯe d kətne šmənto faqire
u ʕamo d ač čalkoyani i dukṯo d koyətwi w qaymi eba hən b aš škaftat koyətwi w hən mənne ste səmmanne bote xan d aq qəryawoṯe ḥrene
faqat u yawmo bu yawmo m uʕdo w laxalf hənnək ste koyəlfi madaniye kəzzən w konəfqi bayn u ʕulmo w kəzzən l aw walayat w u yawmo bu yawmo koməzdi i nazaka w i madaniyaṯṯe
ač čalkoyani kurmanǧi koməǧġoli faqat u kurmanǧiyaṯṯe ʕumum d ak kurd d kətne bi briṯo lo qədri məǧġoli štaġaliye hawxa basəmto b ḥaqqiye ste eli buxa ḥzeli ġalabe kurd faqat kurmanǧi ḥalyo štaġaliye naḏ̣əfto šiwa basəmto lo kowe d nofəq ʕal i štaġaliye d ač čalkoye w bu lišonaṯṯe quṣur lo koṯe aʕlayye
əšmi šaʕo yo d babi guwargəs yo d emi nisane yo me xarabe kafre no b i=šato d ann=alfo w čaʕmo w čaʕ w arbʕi=əšne hawino
kətwa w latwa šṭaw m aloho d b i=šmayo latwa
kətwa tre=aḥunone ḥa əšme ḥasan paša ḥa əšme osman paša osman paša u=rabo we ḥanas paša u=naʕimo we
axər l=aṯi qəm dəṯṯe fləġġe m ḥḏoḏe l a=tre w fləġġe u=dahwaṯṯe w malaṯṯe kule azzele ḥasan paša l dukṯo fayəš osman paša b u=diwanayḏe ṭabiʕi i=rabuṯo diḏe wa
hano ḥasan paša ġalabe iḏe ftəḥto yo w ġalabe marḥmono yo ġalabe lebe kayiwo yo koyu lebe ʕal af=faqire i=naqqa d gnofəq b i=čarčiye d xarpet gəmḥalqi af=faqire bəṯre gmoyəd čoyək iḏoṯe b ak=kəstoṯayḏe mḥalaqqe b ak=kallawat gəmnaqən
axər lo=šato lo=tarte lo=tlaṯ b u=karano ḥasan paša hawi ġalabe balangaz w nafəl ġalabe haw gmaǧre d nofəq b i=čarčiye d xarpet m af=faqire d mḥalqi bəṯre w mede ste lo=fayəšle d oballe
hano ḥasan paša ġalabe hawi balangaz w ġalabe hawi zaʕif w šiva ševe haw fayəš b u=baytayḏe haw qoḏ̣e
u=ḥa=yawmo l i=ḥurmayḏe məllale əmmo lazəm əzzolux se aḥunux se osman paša mamṭatlan kmo=qurušat hama d əxlínanne maṣərfínanne ʕal ruḥayna
omər ya ḥurma ašər minakafno lo=kəzzino s aḥuni u=malayḏan xə ḥḏoḏe we baḥr w bra fləġwaylan w ḏiḏi tayəm d aḥuni zayəd d əzzino gdomalli aḥuni qayo aṯat qay mə səmlux b u=malayḏux
əmmo ašər omallux l=omallux lazəm əzzolux l gabe moṭatlan əšmo d kallawat
hano ḥasan paša azzele s u=aḥuno mḥele ʕal u=tarʕo ʕabər salamu ʕalayk ʕalaykum əssalam qayimi me qume osman paša məlle ya aḥuno halúx larke
qayimo i=ǧivate mbarbzo hano osman paša omər ya aḥuno xer yo mə=šuġlo aṯat omər ašər omər ono balangaz no ya aḥuno ġalabe nafənno kobaʕno d obatli kmo=qurušat hama maqḏ̣ina appe a=kmo=yawmani d ḥozina aloho aydarbo gsoyəm
osman paša čəkle iḏe b i=kəstayḏe mawfaqle ʕəsri=lirat d dahwo hule l u=aḥuno maḥtile b iḏe d u=aḥuno l u=aḥuno maḥtile b i=kəstayḏe lo=kəmmat kalá arʕe d i=kəsto qṭəḥto
nafəq u=aḥuno ġalabe b kef w ʕašəq d əzzele laf u=bayto mhalaxle mḥele ʕal u=tarʕo pire pire mən yo qəm ftaḥli u=tarʕo mamṭéluxlan kallawat lo=mamṭelux omər ašər ono mamṭélilan əšmo
ftə́ḥlale u=tarʕo əmmo tay ḥəzyono məqqa mamṭelux
čəkle iḏe b kəste kalá kəste xliṯo nafili
nafili ḥasan paša ġalabe qḥir w ġalabe ʕaǧəz qayəm daməx w ṭʕəlle ġamo daməx hawi ṣafrayto haw azzele s u=aḥuno
bəṯr haka b yarḥo yo haka b tre to be məqqa i=ḥurmayḏe hawyo b ṭaʕno w d osman paša ste hawyo b ṭaʕno
omər ya ḥurma ašər kazzino se aḥuni šaməʕno d kətyo i=ḥurmayḏe ste b ṭaʕno w hat ste kaláx b ṭaʕno haka l aloho huleli abro w l aḥuni barṯo šxwa gmoḥanno i=barṯo d aḥuni ʕal u=abrayḏi w haa diḏi hawyo barṯo diḏe abro gməhrina i=barṯayḏi ʕal u=abrayḏe
azzele l u=diwan kalé u=diwan d osman paša malyo salamu ʕalayk ʕalaykum əssalam qayəm me qume ha aḥuno xer yo omər xer yo towat saġ halux itaw barban diḏi azzele yati barban d u=aḥuno ha aḥuno mə=šuġlo
omər ašər šaməʕno d kətyo i=ḥurmayḏux b ṭaʕno w diḏi ste kalá b ṭaʕno haka l aloho huleli abro w l diḏux barṯo lazəm obat i=barṯayḏux l u=abrayḏi w haka diḏi hawyo barṯo w diḏux abro lazəm i=barṯayḏi ste məmhoro ʕal u=abrayḏux
zbə́ṭṭanne suhḏe maqimanne suhḏe tamo b u=diwan d əmmi t ayna man ne towe abro t ayna barṯo howən a=tre l ḥḏoḏe
me tamo ḥasan paša aṯi l u=bayto w osman paša fayəš b u=bayto
takmil d at=təštʕo=yarḥe l aloho hule abro l ḥasan paša w l aloho hule barṯo l osman paša
azzá i=bəšra l osman paša əmmi l aloho hule abro l aḥunux húlalle ḥaq d i=bəšraṯṯe w azzehən l u=bayto
takmil u=zʕuro kamile əšto šawʕo=yarḥe hun xwaš mayəṯ u=babo ḥasan paša mayəṯ fayəš yatumo aloho mhawən tə=mede latte w i=emo ggawyo w kobole koxəl takmil d at=tarte=əšne kamile tarte=əšne mayiṯo i=emo ste mayiṯo i=emo lo=emo lo=babo fayəšle
u=zʕuro hawile barbuṭo b qarʕe u=barbuṭawo rawəḥ w mkačele mḥaləqla l i=kačliyayḏe hul l u=qurma duvkayḏe u=ʕamo i=kačliyayḏe l qḏole yo ḥasane aliki azzala hul l u=qurma duvkayḏe
ḥasane aliki šuġlo ʕamlo lə=ksoyəm daʔiman gmoyəd l u=qaduro korəx b i=walaye d xarpet w kogowe w koxəl
haka šato haka tarte haka tlaṯ lo=makiwina sarešan dəṯxu
u=ḥa yawmo kətwa ḥreno ste kačal əmmíwayle hano ste ḥasan we əšme ḥasane kačal
zbəṭte ḥḏoḏe hawən dastbira azzehən l i=walaye d xarpet azzehən qəm dukano d ḥalawči
l u=ḥalawči mḥele i=skinayḏe b i=ḥalawe d oballe ḥalawe l hənna nafəl čike m i=ḥalawayo ʕal i=arʕo
ḥasane kačal nqəlle ruḥe b i=ḥalawayo d oxela ḥasane alike grə́šlele šaqame ṭayiro i=čike d i=ḥalawayo me feme ḥasane aliki midole w axilole omər xuyay fayəḥ lebi adyawme ste omər maḥleli femi hul yawmo=ḥreno aloho rabo yo
me tamo fayəš lebe d ḥasane kačal w d ḥasane aliki m ḥḏoḏe haw kəzzə́n w haw gməstaʕmli ʕam ḥḏoḏe
takmil šabṯo haka tarte ḥasane aliki omər malava omər ġalabe ʕaǧəzno w kazzino hama disa l i=walaye balko qoyaṯli čəkənyoṯe d ḥalawe d oxánnənne d ḥole femi ġalabe ʕaǧəzno m u=bayto
qayəm ḥasane aliki maqlable qemiste ʕal qarʕe w ha yalla l i=čarčiye d xarpet w hawən ad=dədwone šəlḥ bəṯre ʕal i=kačliyayḏe
azzele qəm dukano d ḥa=ḥalawči aṯən hənna šqəlle ḥalawe m u=moro d i=dukano l u=moro d i=dukano mḥele i=skinayḏe b i=ḥalawe ṭayər čike me qəm d i=skino ṭayiro l i=arʕo midole l ḥasane aliki čikole b feme
i=naqla d čikole b feme hano l u=ḥalawči grə́šlele šaqame haya qawwad d kit menux mbahdelux əšme d babe d ruḥux mbahdelux ʕam ruḥux hat man hat u=abro d man hat koṯat kokolat qəm d i=dukano d u=ʕamo l ač=čəkənyoṯe d aḥ=ḥalawat maydatte d əxlatte
i=naqqa d məllele l u=ḥalawči hawxa omər qay ono man no u=abro d man no omər hat ḥasana aliki hat u=abro d ḥasan paša hat u=brazi d osman paša hat aydarbo teli ʕayšanr kalá m i=ṣafrayto l ʕaṣriye ʕal u=došak d ap=pərtkat d an=niʕamat kalá yatuto miġoto hul qḏola b ap=pərtkat d an=niʕamat
hayo i=nxiraytux mdagalto d i=duxyo w ono tamo səhḏono laǧanaux ha kle heke ʕammux osman paša lazəm d əzzolux l gabe d obelux kallawat ma gmoyəṯ
i=naqqa d məlle hawxa l u=ḥalawči omər mo=kore ʕomər baytux d mə́lluxli hawxa moḏáʕluxli be man no u=abro d man no
qayəm hano ḥasana aliki azzele s u=ʕammo d obele kallawat i=naqqa d mqadamle laf u=ʕammo ad=dədwone d ḥasane alike ṭayiri azzehən l u=ʕammo
hano osman paša omər aʕʕu mḥáyule l u=mede pisano d əzzele marke elo sarino m u=reḥayḏe axə́llalli l ad=dədwonayḏe
i=naqqa d osman paša hawxa məlle ġalabe ḥasane aliki qḥir w ġalabe ʕaǧəz qayəm azzele ġbin
azzele ġbin hano u=ḥalawči m i=dukanayḏe omər ya osman paša omər ḥayf aʕlux omər aydarbo towe hama u=braziyayḏux yo lazəm obatwayle kmo=qurušat maṣrafwayle ʕal ruḥe w teli ʕayšane ste mdagalto diḏe yo ono səhḏono i=nxirayto yo
i=naqqa d məlle hawxa l u=ḥalawči osman paša omər way lmala bave mi nabe aydarbo teli ʕayšane d əmmatla d əmmatla yawno əzzino čoyáknola b al=lappat d ḥa=kačal pis xtawo ḥaram aʕli hul d lo=qoṭannole ḥaram aʕli d ṭoreno mene
osman paša azzele l u=bayto l u=diwanayḏe qrélele l u=dalolo aṯi u=dalolo mən yo ya osman paša mə=kəmmat omər qray b i=walaye d xarpet b aš=šuqone d xarpte b i=čarčiye u=ḥa d marḥəm ʕal u=braziyayḏi ʕal ḥasane aliki w d šomaʕno gʕodámnole gṭobaqno u=bayto aʕle
hano u=dalolo karəx b i=walaye d xarpet b ab=bəsyoġone w b ač=čarčiyat w qore komər u=ḥa d marḥəm ʕal ḥasana aliki u=ḥa d obele fako d laḥmo yaxud paške d maye yaxud fako d mede osman paša gqošəʕ u=kənezayḏe m i=arʕo
ḥasana aliki hawi ṣafrayto mədle l u=qadurayḏe xəd kul=yawmo d əzzele korəx azzele l bayto háwulli mede d oxanno əmmi xude bide mede layt azzele l bayto=ḥreno əmmi mede layto ya rabbi aydarbo soyamno
ḥasane aliki daʕər l u=bayto u=yawmawo fayəš kafino hul deri=ṣafro ġalabe ʕaǧəz ġalabe kafən mede d u=moro
qayəm ham disa maqlable qeməste ʕal qarʕe w azzele nafəq b i=walaye d xarpet azzele l bayto ya ʕammo mən yo hawli fako d laḥmo d oxánnole laǧan l aloho mayəṯno m u=kafno omər ya brazi omər lo=šamiʕat l ʕammux l osman paša maflatle u=dalolo b i=walaye d xarpet w kalé qrele l u=dalolo omər u=ḥa d obele fako d laḥmo tə=mede d obele l u=kačal i=ruḥayḏe gmoxénola gʕodámnola ʕdomo
lə=gmaǧrina aydarbo saymina de mədlux ṭlamṯo d laḥmo izolux l qurniṯo d bayto mani axula d noše d lo=ḥozelux
húlele ṭlamṯo d laḥmo l ḥasane aliki čəkle i=ṭlamṯo b droʕe w azzele azzé l qurniṯo d bayto yatu ḥrele w mfalele qṭile aq=qalme d ruḥe w koxəl b u=laḥmo
b at=tawfiqat d aloho kalé qarʕe qume aṯyo teli ʕayšane i=nxirayto w ʕəsri=kačkat=ḥrene aṯən šapiʕi barban diḏé
i=naqqa d teli ʕayšane ḥzela ḥasane aliki əmmo b aloho d b i=šmayo gawre xtano layt w hano gmašləḥ ap=poṣṭat ab=bazərgane gawro xoṯe layt hano d obaʕli gədšəqlalle
əmmo kačal madʕalle qarʕe omər mən yo əmmo lə=kšəqlatli omər izalax b darbax lo=ḥarulax meni bas saymat ḥanak diḏax ebi
əmmo dlo ḥanak kəmmo ono d šəqlatli uʕdo haha gədməblallux l i=odakayḏi gməhrallux ʕal ruḥi omər izalax ono lo=ḥaruli menax əmmo l aloho huwaylelux hama bas l=aḏiʕat d əxlat i=dawlayḏux de kazzino kale yawmo b nišan ste ya aḥwoṯi haka l u=kačalano lo=mašlaḥle ap=poṣṭat ab=bazərgane lo=mašəlḥile… gḥozitu
teli ʕayšane w aʕ=ʕəsri ḥawronayḏa azzehən l u=bayto w ḥasane alike axile u=laḥmayḏe azze l u=bayto
ya rabbi omər hawxa lo=kowe aydarbo gtowe gmoyaṯno m u=kafno azzele səmlele doquqo ʕanguz maḥətle qəm ḥase mlele u=doquqo kule basmore w kəzzele ayna pire d kḥoze maḥto u=ṭəšṭ ʕal kaṯpa d əzza l u=tanuro gəmḥaləq bəṯra
mḥaləq bəṯr hawulli laḥmo lo=koballe laḥmo gmoyəd gnotəš galloke d layšo gmahzamla ggəršile ḥreto b qarʕe w moyəd hawo ste gdomər av buna dəddo
me d qšəʕʕe l ap=pirat me d moballe gmoyəd l u=layšayḏe gdəzzele soyamle xarwaye maḥətle ʕal i=nuro mbašele w koxele
axər məqdar payo ste maqḏ̣ele omər hawxa lo=kowe omər bas yo b u=ntošano kəzzele annaqla l at=tanure kqəšʕi u=laḥmo aq=qamuškat d foyəš b u=tanuro komoyadde koxalle
hanək ste ap=pirat d ab=bažariye haw ṭʕəlla l ʕaynayye d oxalle komaydi i=qamuške u=laḥmo nafilo kəmḥalqile l ak=kalbe w lo=koballeyo
ya rabbi gmoyaṯno hawxa lo=kowe omər ṭaw m u=qaṭlo d ak=kalbe layt kəzze l u=tanuro i=pire kəmḥalqo u=laḥmo nafilo l u=kalbo gorašle u=ʕanguz l u=kalbo qoṭəl u=kalbo gmoyəd u=laḥmawo koxele qšəʕle ak=kalbe d i=walaye ʕumuman əšme d kalbo lə=ṭrele b i=walaye d xarpet omər de bas yo haṯe ste ʕaǧəzno men annaqla gmoyadno l u=tešliḥo d ab=bazərgane w d ap=poṣṭat
ḥasane aliki tə=šuġlo lə=ksoyəm b imomo kowe damixo w b lalyo gnofəq l aǧ=ǧaʕdat koṯən ap=poṣṭat d i=ḥkume w ab=bazərgane mašlaḥhe lo=yawmo w lo=tre w lo=ʕaṣro w lo=ʕəsri lo=yarḥo lo=tre mlelele manzal xtano xd i=oḏaṯe d be ḥoli kallawat
omər hani ste basli ne hul kure kura anǧax taymi annaqla gədšoqannoli səsto sayfo rumḥo w badle w mofaqno nav d ruḥi w mḥaramno aǧ=ǧaʕdatani ʕal u=ʕamo
ḥasane aliki nafəq l i=čarčiye kḥoyər kale kito ǧwaniye ʕam ḥa kala b u=mazad kəbʕi mzabnila hano ste ḥasane aliki omər b məqqa gdobatla omər hama mlay u=qurʕayḏa kallawat w gdobenoluxyo omər ahlan w sahlan gmolenux tre=qurʕe
mawbele l u=bayto mlele u=qurʕayḏa kallawat hule l u=moro d i=ǧwaniye w mamṭele i=ǧwaniye laǧan ruḥe dəqlela arbaʕ=ʕulab d sʕore w arbaʕ d ḥeṭe maḥətle quma w nafəq azze l i=čarčiye
azzele kḥoyər kale kito ḥa=kočar kətle baġalṯo qume kale u=ṭaʕnayḏe məšḥo
kətle bəst bəst ste kibe droʕo ʕam ruḥe
qləʕle l u=kočar mḥele u=bəst ʕar raġloṯe d i=baġalṯo qṭəʕle at=tarte raġloṯayḏa mgandro i=baġalṯo nafilo i=naqqa d nafilo biz u=məšho ste u=kočar ġalabe baxi w ġalabe mḥele ʕar ruḥe aydarbo gtowe gmayṯi an=naʕimayḏi m u=kafno biz u=məšhayḏi
hano ḥasane aliki azzele omər qay gboxat omər lə=kḥozat hdəmli bayte d ruḥi b u=bəstano mḥeli ʕar raġloṯe d i=baġalṯo qṭəʕli at=tarte raġloṯayḏa biz u=məšhayḏi
omər halux hawli u=bəst gdobenolux ḥaq d u=məšḥo ste w ḥaq d i=baġalṯo ste w izolux l u=baytayḏux
azzele ḥasane aliki mawbele l u=bayto hule ḥaq d u=bəst ḥaq d i=baġalṯo w ḥaq d u=məšḥo azze l u=bayto
ḥasane aliki mədle u=bəstayḏe mobele s aḥ=ḥadode masəmle sayfo mene qṭəʕlele čəkənto mene maxtuwo laǧan ǧarabune d lo=tolən u=sayfayḏe
mərralle əmmi flan yawmo haləx gkoməl u=sayfayḏux
takmil d u=yawmawo d mərralle azzele ḥasane aliki mawbele u=maxtuwayḏe aʕme w azzele s u=ḥadodo ha səmlux u=sayfayḏi omər e ašər səmli omər de mamṭi u=sayfayḏe ḥozinale
mamṭele l u=ḥadodo sayfo ġer mədle l ḥasane aliki u=maxtuwawo mḥele ʕal u=sayfawo nqule u=sayfo omər zux mamṭi u=sayfayḏi latyo hano
u=ḥadodo azzele mamṭelele sayfo ḥreno mamṭelele sayfo ḥreno mədle l ḥasane aliki mḥele u=maxtuwo ʕal u=sayfawo ste xrəmle u=sayfawo ste
omər komannolux gmoṭat u=sayfayḏi mamṭiye lo=moṭatle b ḥa aloho gmoḥenolux ḥa ʕal qarʕux qoṭaʕno qarʕux
qayəm azzele l u=ḥadodo w mamṭele u=sayfo d ḥasane aliki mḥele u=maxtuwawo aʕle nafəl čirren aʕale lo=səmle mede ebe aḏəʕ u=sayfayḏe yo
qayəm mədle u=sayfayḏe w zwəllele rumḥo ste w azzele l u=bayto məblile w šqilele maʕrag ste maḥatle ʕal ḥaṣe d i=ǧwaniyayḏe ġalabe maʕrag ṭowo w munasəb
ḥasane aliki omər de basla omər ma xna hul ema gṭoreno i=kačliyaṯe ʕal qarʕi
ḥasane aliki qayəm azzele l u=ḥəmmam fayəš traḥṣar=yawme traḥṣar lalye b u=ḥəmmam hawi həmamiš qlifo i=kačliyayḏe kule hawi qarʕe xd u=baṣlo
aṯi l u=bayto šqilele qundraye šqilele badle w zwəllele qamčir w mawfaqle i=səstayḏe w rawəx ʕal ḥaṣe d i=səsto maḥətle əšme d i=səstayḏe beǧaġa baye əšme d u=sayfayḏe maḥətle rahole barqe rawəx aʕla w mədle rahole barqe b iḏe w mədle l i=rumḥo maflatle qarʕa b ač=čarčiyat d xarpet
maflatle qarʕa b ač=čarčiyat d xarpet w hulela zango w qrele b ač=čarčiyat d xarpet omər me adyawma laxalf u=šaqəṣ d omalli ḥasane kačal l=omalli ḥasane aliki gqošaʕnole qšoʕo
b at=tawfiqat d aloho haṣane aliki azzele qum d u=tarʕo d teli ʕayšane šapəʕ bəṯre d u=bayto d teli ʕayšane haṯe ste teli ʕayšane mawfaqla qarʕa b u=šəbbak kḥayro mə kḥayro kale xort ʕumre arbaḥṣar əšne hama komalle l u=yawmo nḥat d oṯeno l dukṯux w kale kmaṭre i=səstayḏe tə noše raġle d i=səstayḏe ʕal i=arʕo lə=kḥozela
haṯe teli ʕayšane əmmo hano man towe əmmo hano layəq diḏi yo ono w hiye layəq d ḥḏoḏe na w gədšəqlalle
qrelale l ḥasane aliki əmmo nafilono b baxto d aloho w diḏux ya ya rawixo kəbʕono d madəʕrat qarʕe d i=səstayo harke d ḥəzyono man hat u=abro d man hat w u=ʕaṣlayḏux m ayko yo
ḥasane aliki šaməʕ ḥəs diḏa madʕalle qarʕe d beǧaġa baye omər ono tə=nošo lo=fayəš d lo=koḏaʕli d lo=koḏəʕ u=abro d man no ono ḥasane aliki no u=abro d ḥasan pašano u=brazi d osman pašano ma ono nošo kito d lo=koḏaʕli
e əmmo mo=kore ʕomər bayte d aloho ono ste teli ʕayšano i=barṯo d osman pašano i=barṯo d ʕammux no mdagle d ḥḏoḏe na lazəm šəqlina ḥḏoḏe
omər ahla w asahla əmmo de izolux adlalyo əmmo ṭlabli me babi
omər ono bxa lə=kṭolabnolax me babax kazzinole l babax mawbanno doquqo gəzzino r reše kobe ḥaq d u=mahrayḏax ste me kise maǧidi ṭr=obe lo=kobe moxeno i=ruḥayḏe b ṭize
ḥasane aliki qayəm azzele ste osman paša maṣəlle i=səstayḏe b i=dərto d osman paša w ʕali kale u=doquqayḏe b iḏe ʕabər l u=diwan salamu ʕalayk ʕalaykum əssalam
u=ʕammo qayəm me qume ya brazi halux larke omər lo omər i=naqqa d kətwayno kačal omər latwayno u=braziyayḏux bas uʕdo annaqla hawino u=braziyayḏux
omər aṯino kobatli maǧidi ḥaq d u=mahr d teli ʕayšane haw lo=kobat l ḥa aloho ḥa doquqo gmoḥeno ʕal qarʕux gqoṭannolux
məlle ahla w sahla ġalabe ʕal ʕayni aṯat me tamo hul larke ha mədlux tre=maǧidiye ḥaq d u=mahr d teli ʕayšane izolux w mhara ʕar ruḥux hulele ḥaq d u=mahr d teli ʕayšane w azzele mhəlle teli ʕayšane ʕar ruḥe
fayəš u=lalyawo səmmanne kef w ḥaneke axər ḥaḏḏuṯe yo xəd šamiʕinala gmaḥkinala əmmi naqla l teli ʕayšane madʕalla poṯa me ḥasane aliki məlle ha teli ʕayšane aloho samla xer ma ḥzelax gawre ṭaw meni ǧwamertər meni noše zangintər meni ono zlam ferəs no pelawan no w noše lə=gmaqbanno zoyəd me ruḥi
əmmo xayr əmmo tə=nošo lə=ḥzeli ṭaw menux ǧwamertər menux bas kito ḥa hawo ste balki latyo ǧwamertər menux elo hawo ste gawro yo xoṯux kəmmile genǧ xalil aġa maqula ḥarrani šame b merga darzi daġe hawo ste gawro yo bas gawre ṭaw menux lə=ḥzeli hawo kšəpʕi aṭ=ṭayre fayore ʕal u=margayḏe koqoyəṣ ač=čangaṯṯe kodoralle
omər ḥaram aʕli i=nvinayḏax hul d əzzino mǧarabno genǧ xalil aġa maqula ḥarrani šame b riše d i=rumḥo i=nvinayḏax ḥaram aʕli d oṯeno
qayəm ḥasane aliki rawəx ʕal beǧaġa baye w hulela zango merga darzi daġe qunaġ d tloṯo lalye wa me xarpet
hiye hul u malla d omər allah wagbar maṭi l merga darzi daġe maṭi l merga darzi daġe kḥoyər kale kito kone ʕal arbaḥṣar stuwan kala bu margo kala dəqto
omər kit w layt omər hayhoke omər i=kone d genǧ xalila aġa yo de kazzinole d ḥozina
azzele kḥoyər kale ḥa damixo ḥa xort rafiʕo yarixo žhenu mkaḥalle la šwerəfayḏe kale damixo kito šawʕo dwešək taḥte w kit apriye raqəqto kala ʕal poṯe w kale bi šanṯo
ya rabbi omər əzzino qoṭanno u zlamano w hiye damixo bi bebaxtiye omər latyo ǧwameriye u ʕamo ġalabe gəmlakahli w ġalabe gsoyəm ḥanak diḏe ebe ašər gmaḥəsno u zlamano w mqatlina ono w hiye d ḥozina ya gqoṭeli ya gqoṭannole
hano ḥasana aliki barəm ḥeḏ̣ər di kone w ʕal aš šalite di kone w gmihozo i kone me raġloṯe di səsto genǧ xalil aġa maḥəsle
genǧ xalil aġa maḥəsle omər ya flan kas man d kəthat omər izolux b u darbayḏux ḥaram aʕli d mtaneno aʕmux balki l emux w l babux huwalle fako d laḥmo l hənna faqire kətwayno ṭawiʕo w d aṯat lo maḥəsli de zolux špaʕ b darbux lə gəmtaneno aʕmux
omər qum omər ono ḥasane aliki mi walaye d xarpet aṯino hul larke lu šarrayḏux d mqatlina d mǧarbina ḥḏoḏe
i naqqa d məllele hawxa hano genǧ xalil aġa qayəm qayəm azzele li ṭawle w mawfaqle u səsyaḏe əšme du səsyayḏe dəmbəl qaren yo ḥəṣle ṭang w barṭangat du səsyayḏe w qaləb l ḥaṣe du səsyo
naḥiti l ḥḏoḏe lu maydan mḥarabbe ʕam ḥḏoḏe me ṣafrayto hul ʕaṣriye ḥa lo səmle čəq ʕal u ḥreno
hawi ʕaṣriye hano genǧ xalil aġa hawi paya omər aydarbo towe ḥasane aliki u=hnayḏi yo w ḏ̣ayfayḏi yo lazəm mfaḏ̣annole l gabi
omər de annaqla ya ḥasane aliki halux nḥat d əzzano maḥəšmina hul ṣafro
naḥət ḥasane aliki hawi paya azzehən a tre taḥt i kone dəqqanne qaḥwa štalle i=qaḥwaṯṯe maḥšamme ḥa yatu bi xaṣrayo di kone ḥa payo w a tre kḥayri b ḥḏoḏe ban nawirat mparaṭṭe ak kazabat d ḥḏoḏe u ḥa lə gməǧġəl ʕam u ḥa hul ṣafrayto
ṣafrayto štannanne qaḥwa w maqraṭṭe qayimi rawixi ʕal ḥaṣe das səsyaṯṯe w mqatalle me ṣafrayto hul ʕaṣriye ḥa lə səmle čəq ʕal u ḥreno
ham disa genǧ xalil aġa hawi paya naḥiti a tre azzehən taḥt i kone štalle qaḥwa w maḥšamme ḥa azze li taliye di kona ḥa li xaṣrayo di kone ḥa layo a tre kḥayri l ḥḏoḏe ban nawirat mparaṭṭe u ḥa lə gməǧġəl ʕam u ḥa takmil da tloṯo yawme ḥa lo səmle čəq ʕal u ḥreno
hano ḥasane aliki qrelele l genǧ xalil aġa omər malava hala kətlan ḥaq ʕal i ruḥayḏan ma mə ḥaq kətlan ʕal aḥ ḥayewənani qṭililan yawma hani tloṯo yawme tloṯo lalye aḥna ksaymina šar ʕam ḥḏoḏe de halux nəḥtina l ḥḏoḏe baʕ ʕafrat maydina l ḥḏoḏe baʕ ʕafrat d ḥozina ayna gdore u ḥreno
hano genǧ xalil aġa hurək we w ḥasane aliki ġalabe xašuno we xd u baṭlo we
genǧ xalil aġa omər aydarbo omər ḥasane aliki kḥoze ruḥe xašuno ono koḥozeli rafiʕo kətyo komər gdoreno genǧ xalil aġa ide halux nḥat maydina l ḥḏoḏe mǧarbina ḥḏoḏe
a tre me ʕal ḥaṣe das səsye nqərre ruḥayye ban nawqat d ḥḏoḏe zbəṭṭe ḥḏoḏe mawballe w mamṭalle ḥḏoḏe ḥasane aliki drele genǧ xalil aġa
drele genǧ xalil aġa rawəx aʕle mədle lu sayfo čəkle b feme d genǧ xalil aġa d qoṭəʕ qarʕe
hano ḥasane aliki perrut we i=naqqa d qayəm maʕle d qoṭəʕ qarʕe l genǧ xalil aġa ḥzele as sefoqe d ḥasane aliki genǧ xalil aġa gaxək
gaxək hano ḥasane aliki omər lawo omər kalux qum du qaṭlo qay kogəxkat ʕal mən omər hat qṭali omər hat mə ḥarulux omər mkaniye layt omər d l əmmat hawxa gṭorenolux bi ʕaḏabiyaṯe lə gqoṭannolux
omər malava omər aṯi u xabro d emi w d babi l boli omər daʔiman əmmiwayli ta helike raš lsar sare xwa nadit uʕdo ḥzeli as=sefoqayḏux ʕəl me qarʕi aṯi xabro d emi w d babi l boli aṯili gaxko omər de qum ṭrowat xaṭər du xabro d emux w d babux
qayəm genǧ xalil aġa mədde l iḏe d ḥḏoḏe ele w l ḥasane aliki hawən dastbira w hawən aḥunone w ġalabe grəḥmi ḥḏoḏe b lalyo daʔiman gab ḥḏoḏe gdəmxi w iḏayye ʕal qḏole d ḥḏoḏe yo
ḥasane aliki mərwaylela l teli ʕayšane omər qawəl diḏi w diḏax tloṯo yawme tloṯo lalye ne d l oṯeno šqalax ḥa
kamile l ḥasane aliki tloṯo yarḥe se genǧ xalil aġa ṭaʕila b ḥḏo naqla
u ḥa yawmo nafəq ḥasane aliki daməx ʕal u bərzayno mətfakalle aṯi i mamlakatayḏe l bole w aṯio teli ʕayšane l bole mḥalaqqe lad damʕe b ʕayne omər kətyo l teli ʕayšane šqilala ḥa
hano genǧ xalil aġa kḥoyər bu aḥuno kale gboxe omər malava omər hano l nošo mede omər ṭralle lebe d aḥuni b ḥa aloho kazzino moyadno u sayfo w folatno bayn di kəflayḏi qoṭaʕno qarʕe dan naʕimayḏi d emi w d babi w dan nišayḏi kulle qoṭaʕno qarʕayye hano lebe d aḥuni ṭralle
genǧ xalil aġa mədle lu sayfo d əzzele d folət bayn di kəflayḏe d qoṭela
ḥasane aliki ḥzele azzele omər ya aḥuno l noše lo ṭrele lebi kətwayli nxirayto aṯyo l boli naḥiti ad damʕayḏi yaqəḏ lebi ʕar ruḥi
omər de aḥuno d əbʕat gəzzano a tretayna li walaye d xarpet se nxiraytux w d əbʕat hat bəlḥuḏe omər lo aḥuno ono gdəzzino hat fəš harke
ḥasane aliki rawəx ʕal i səstayḏe mədle lu sayfayḏe w ḥa yalla i walaye d xarpet ayko yo
mḥele ʕal u darb hawi mḥaškašla ʕatəm maṭi li walaye d xarpet kḥoyər kale u=bazərgan d ḥaǧi badran aġa kale maḥto bəṯre du badan kale maḥto bəṯro du badan w hano ste ḥasane aliki mə ksoyəm hawi paya w mədle ture d ḥabuše w xurčke d lirat me d ḥaǧi badran aġa w azzele l feme du tarʕo d teli ʕayšane
omər malava omər d ʕobanno hawxa ʕal reše d teli ʕayšane w howela ənzəbaṭ me di ḥkime barban diḏa w moyəd i damančaye maḥətla aʕli yaʕni mə ksoyamno ebe
omər de hedi gqorenola ḥozina šqilala ḥa lo šqilala ḥa
əmmi qrelela məlle teli ʕayšane teli ʕayšane haləx ftaḥli u tarʕo ono ḥasane aliki aṯino
əmmi i naqla d məlle hawxa teli ʕayšane maḥəsla əmmo haya kalbo abre du kalbo d kit menux izolux məqšəṭ me qum du tarʕo elo d qaymono gməqḏono babe d babux koṯe kul=yawmo koṯe alfo kalbe xoṯux qum du tarʕo komadəʕranne gədsaymallux greʕe dag garmanək d ḥasane aliki b merga darzi daġe izolux xayifo dʕar
omər kali komannolax omər ono ḥasane aliki qum maquyole ġalabe axər fhəmla d kətyo ḥasane aliki
hano ste qayimo teli ʕayšane aṯyo əmmo məd li šəfqayḏux me ʕəl qarʕux
mədle li šəfqa mḥalaqla iḏa l slaḥte qalibo hul li qamčkayḏe aḏiʕo ḥasane aliki yo ftəḥlale u tarʕo kale ḥasane aliki ʕabər səmmanne əšmo d kef w ḥanake
teli ʕayšane mabramla poṯa me ḥasane aliki w ha omər aloho samla xer qay hawxa mabramlax poṯax
əmmo ba hani yawma əmmo tloṯo yarḥe d azzolux əmmo lo mamṭeluxli čike d xəlʕa aʕmux
omər ma ema məllaxli b xer aṯat ḥatta d obenolux xalayəʕ hama b xer aṯat
qayəm azzele ḥasane aliki mədle i xurčke dal lirat i ture daḥ ḥabuše omər hani ste i xəlʕayḏax ne elo tlayən maḥetən b gawe du ṣabaṭ u mal d ḥaǧi badran aġa yo u mal di ḥkume yo d ḥozanne gabayna gməqḏilan tuqiḏo
maḥtila l teli ʕayšane bu ṣabaṭ aḥ ḥabuše w al lirat w ḥasane aliki qayəm rawəx ʕal i səstayḏe w daʕər l merga darzi daġe
hano ste hawi ṣafrayto qayəm ḥaǧi badran aġa w ḥamməšmo greʕe aʕme d maṭəʕni u bazərgan kḥoyər kazzele ture d ḥabuše w xurčke d lirat me diḏe
haǧi badran aġa daʕər azzele se osman paša omər ya osman paša omər mən yo omər de kognuwwe xurčke d lirat ture d ḥabuše me diḏi koməfqatte mawfeqən lə gməfqatte b ḥa aloho qaṭlo xalaṣ gqoṭannolux
mədle osman paša mʕalaqle qarʕe taḥto yo w raġloṯe ʕeloyo kfəlti aʕle baq qamčire w gnofəl hawar hawar ʕal osman paša w lo koḏəʕ man ne ag ganowe d gnuwwe u bazərgan d ḥaǧi badran aġa
hano ste kətwa ḥa omər malava omər bu lalyo ḥreno eli ḥzeli lo koḏaʕno lo ḥulmo we w lo latwe ḥulmo ḥzeli ḥasane aliki aṯi larke
hano ste osman paša mšayaʕle bəṯre dat tarte abnoṯayḏe ar rabe omər halexu laf eli ḥzayu be lə ksaymitu čara me ḥaǧi badran aġa be lo məfqitu u malayḏe
aṯən at tarte abnoṯe d osman paša ar rabe ḥḏo i aṯto du abro du mufti wa ḥḏo du qazi wa əmmi de kazzano se teli ʕayšane balki hani aḏ̣ ḏ̣arbe d ḥasane aliki
azzehən at tarte aḥwoṯe d teli ʕayšane l gaba ʕabiri l gaba maḥətla ǧulo taḥtayye yatiwi ha ya aḥwoṯi aloho samla xer mə šuġlo
əmmi ašər aṯina baliqina aʕlax me zawno lə ḥzelan hat səmlan i beriyayḏux
ǧġili marke larke i ḥoṯo rabṯo əmmo ḥaru bayto əmmo hani tloṯo yarḥe d azzele ḥasane aliki l merga darzi daġe lu šar d genǧ xalil aġa w məllelax omər qawəl diḏi w diḏax tloṯo yawme tloṯo lalye yo w yawma hani tloṯo yarḥe d azzele w qṭəlle qay lə kšəqlatlax ḥa aḥna kul lalyo mani d koṯən ag gawrayḏan l gabayna koballan lira hat ste šqalax ḥa
əmmo ono bxa əmmo lə kšəqlalli ḥa bəṯr me ḥasane aliki əmmo hatu ag gawraṯxu kul lalyo koṯən l gabayxu lira kobanxu əmmo ono bramšəl aṯi huleli ture d ḥabuše w xurčke d lirat mədla tre ḥabuše nqəlla kul ḥḏo manne ḥa b qarʕa əmmo kalxu kḥozitənne
əmmi ya ḥoṯayna aḥna ste ʕal haṯe kərxiwayna aḥna ste əbʕiwayna i masalaṯe d əmmatlanyo
mədde aḥ ḥabušaṯṯe azzehən li dayra d osman paša mḥalaqqe a tre ḥabuše qum ḥaǧi badran aġa əmmi ya ḥaǧi badran aġa hano u malayḏux yo latyo u malayḏux
omər ašər u malayḏi yo se man yo əmmi se ḥasane aliki e ḥasane aliki bu bayto yo əmmi ašər latyo bu bayto bas kətle nxirayto e
hano ḥaǧi badran aġa qayəm azzele lu bayto d ḥasane aliki kḥoyər kale kito ḥḏo kala ʕal u došak dap pərkat dan niʕamat yatuto kəmmole lu yawmo nḥat gdəṯyono l dukṯux
i naqla d ḥəzyole nafəl kayu lebe kayu lebe saʕaye fayəš lebe kayiwo qayəm mədle l droʕa w səmlela mḥafe čikole bi mḥafe w ha yalla mḥele w annaqla d əzze li walaye d ṣṭambəl
hano ste ḥaǧi badran aġa w aḥ ḥamməšmo greʕe d kətne aʕme mafəltile bayn di walaye d xarpet w kərxi ʕal ḥasane aliki d ḥozalle zəbṭile
lu ʕamo di walaye d xarpet ṣxərre at tarʕe qumayye aš=šəbbake mčanqlənne mayiṯi mi zuḥṯo d ḥaǧi badran aġa
hano ste kito ḥa kačal ḥasane kačal u warqadaš d ḥasane aliki d fayəšwa lebayye me ḥḏoḏe ʕal i ḥalawe səmlele ṭalike w čəkle ruḥe bi ṭalike w maḥətle puš waxam ʕafro ʕal feme di ṭalike w ṭməlle ruḥe maz zuḥṯe kətyo komər aʕli kkərxi
hano ste teli ʕayšane kqəryo bab bəsyoġone di walaye d xarpet əmmo ya bažariye aydarbo ḥaǧi badran aġa mawbəl i naməsaṯxu w ḥa maxxu lə mtane nošo lo gəmtane
i naqla d kšəmʕi ḥəs d teli ʕayšane gṣəxri zəd at tarʕe qumayye
hano ste teli ʕayšane azza w azza kalyo ʕal qarʕe d ḥasane kačal hiye lə kḥəzyole bas hiye kḥozela
w koqəryəlle kəmmo aydarbo ḥaǧi badran aġa mawbəl i naməsaṯxu w ḥa maxxu lə mtane
ḥasane kačal mi ṭalike komər həš kače komər šqilax i ruḥayḏi ḥaru bayto komər ḥaǧi badran aġa w ḥamməšmo greʕe aʕme kanne kokərxi aʕli d ḥozalli gqəṭlile
kḥayro hawxa kale ḥasane kačal əmmo qum lo aʕlux kərxi ʕal ḥasane aliki mu lebo əmmo mu lebo omər way mo kore ʕomər bayte d aloho
qayəm ḥasane kačal ha mə kəbʕatlax əmmo d məblatle w qaṣəd l ḥasane aliki b merga darzi daġe se genǧ xalil aġa gdoballux ʕulbe d lirat gsaymallux u abro da ǧwamer an birinǧi di walaye d xarpet gsaymono hat
omər ooo omər ono kale u mal di walaye d xarpet u dahwo d xarpet ab bote d xarpet kulle laǧani ono mə gsamno bi ʕulbe dal lirat d obatli našqe gdəzzino w d lo lo kəzzino
e ḥaru bayto mə gsaymat bi našqe e omər soyamno lo soyamno omər kobatli hawli lo kobatli lo kəzzi
əmmo de zolux mawbəl u=qaṣəd l ḥasane aliki gdoballux našqe soz gdoballux
omər d əzzino mə gdomannole l ḥasane aliki əmmo amalle amar adlalyo amar haǧi badran aġa aṯi mamṭele u bazərganayḏe maḥətle bəṯre du badan di walaye u lalyo ʕal fəlge d lalyo aṯi mḥele ʕal i darga ʕabər li walaye hano ste səmle teli ʕayšane giraw di tire daḥ ḥabuše di xurčke dal lirat məblole laǧan ruḥe
adlalyo aḏ̣ ḏ̣ayfe d be ḥolux quǧur bage bi walaye d ʕəntab ṣafro fəlge d yawmo ǧiwan diḏux w d teli ʕayšane merga ʕakaye yo d lo moṭatla l merga ʕakakye azza maxəlṣole haw mḥalqat bəṯra omər ṭrowe
hano ste ḥasane kačal maqlable qeməste ʕal qarʕe w ha yalla mḥele bu nav čol w hawən ad dədwone šəlḥ bəṯr maqəmme u farmanayḏe azzele maṭi l merga darzi daġe kḥoyər kale ḥasane aliki w genǧ xalil aġa a tre damixe barban d ḥḏoḏe
ya rabbi omər d əzzino maḥəsno ḥasane aloki gqoṭeli aydarbo soyamno
naḥət lu čam dam maye səmlele barčit mnakazle reše w aṯi mḥeleleyo l ḥasane aliki w mahzamle
i naqla d mahzamle hano ḥasane aliki maḥəsle frəxle ʕayne kḥoyər kale ḥa gmahzəm omər howe u maloxo babux təxliṣo lo kmaxəlṣat mal lappatayḏi
qayəm ḥasane aliki rawəx ʕal ḥaṣe d beǧaġa baye w mḥalaqle bəṯre
mḥalaqle bəṯre maṭile hano ḥasane kačal ġalabe zayəʕ ḥasane aliki kḥoyər kale ḥasane kačal omər ha ya ḥasane kačal mə šuġlo aṯat xer yo omər xer yo towat saġ omər l mən aṯat omər ašər omər aṯiwayne ʕaǧəzwayno ġalabe səmwayli i beriyayḏux omər aṯino d ḥozenolux w doʕanno
hawxa omər e omər teli ʕayšane sab d mede lo mamṭela omər bele alo l teli ʕayšane məlla mšayəl me darbi b kef d ḥasane aliki w lo tə mede ḥreno
lo kowe lo mamṭela sab d bazərgan d ḥaǧi badran aġa ha omər ṭaʕiwayno omər məllali aṯi ḥaǧi badran aġa maḥətle bəṯre du badan w səmle teli ʕayšane giraw di xurčke dal lirat di ture daḥ ḥabuše mədle l droʕa maḥtole bi mḥafe w məblole laǧan ruḥe adlalyo aḏ̣ ḏ̣ayfe d be ḥolux quǧur bage ne bi walaye d ʕəntab ṣafro fəlge d yawmo ǧiwan diḏux w diḏa merga ʕakaye yo d lo moṭatla haw izux bəṯra
hano ste ḥasane aliki məllele l ḥasane kačal omər de səm dukṯe daq qasfat di səstayḏi ḥasane aliki hulela zango l beǧaġa baye azzele
ḥasane kačal ste səmle dukṯe daq qasfat di səsto azzele lu bayto omər aloho soyəm qəšʕitu ḥḏoḏe ḥa me ḥḏoḏe lo mafəltitu ono hay more di našqayḏi no kazzino
ḥasane kačal daʕər w ḥasane aliki azzele l merga ʕakaye dəqle i sakṯo di səstayḏe w grəšle u kurkayḏe ʕal qarʕe w daməx
daməx haṯe ste teli ʕayšane w ḥaǧi badran aġa azzehən u lalyawo hawən aḏ̣ ḏ̣ayfe d quǧur bage bi walaye d ʕəntab
azzele ḥaǧi badran aġa w a greʕe azzehən se quǧur bage nḥəllalle sawal ġalabe w səmlalle ʕazime axəlle
hano quǧur bage məllele l ḥaǧi badran aġa omər ya aḥuno hayo ke mən yo bi mḥafayo hayo mə kačke yo omər ašər omər ya aḥuno omər i nxirayto d ḥasane aliki du xwarəzayḏux yo gnuwayle ture d ḥabuše w xurčke d lirat me diḏi w məṭyoli badal dəṯṯe
omər ya aḥuno omər ṭray mi nxirayto du xwarəzayḏi gdobenux tarte xurčkat d lirat w tarte tuwar d ḥabuše
omər obatli u mal d ʕəntab kule omər lə kṭoreno i kačkaṯe haw kobenola
marke larke huwwe barsəb d ḥḏoḏe huwwe ǧuwab d ḥḏoḏe quǧur bage omər adlalyo omər kalux ʕal u ǧulayḏi yatiwo lə mtaneno elo ṣafro me d maṭʕallux gnəḥtina l ḥḏoḏe lu maydan w mḥarbina ya gšoqanno teli ʕayšane menux w ya gqəṭlatli ono ste
ḥaǧi badran aġa omər me banux bemənnat hat u mede d oṯe menux səm
hawi ṣafrayto maqraṭle l ḥaǧi badran aġa w li ʕaskarayḏe w naḥiti l ḥḏoḏe lu maydan quǧur bage w a tre aḥunone naḥiti l ḥaǧi badran w li ʕaskarayḏe mḥarabbe ʕam ḥḏoḏe mḥarabbe me ṣafrayto hul qum fəlge d yawmo hənnək gəmḥarbi ʕam ḥḏoḏe qṭəlle kibe arbʕi ḥamši greʕe me d ḥaǧi badran aġa as səstoṯe da tloṯo baṭili taḥtayye
hano ste ḥaǧi badran məlle la greʕe omər lo qəṭlitənne axili ġalabe u laḥmaṯṯe w ġalabe ḏ̣ayəfno aʕlayye elo mamṭewuli šalite maṣənnanne taḥte gawe das səstoṯe gsoyamne nafi mi dukṯaṯṯe hul d kətne saġ lo ṭoreno d nəflo ʕaynayye ʕal ak kəflataṯṯe
mamṭalle šalite laǧan ḥaǧi badran aġa maṣəlle quǧur bage w a tre aḥunone maṣrile taḥte gawe das səstoṯe qliʕile bayn du bazərgan
mhalaxxe azzən w azzən axər maṭən mqadamme ʕal merga ʕakaye
mqadamme ʕal merga ʕakaye haṯe teli ʕayšane maḥətla u durben qum ʕayna ḥəlla b merga ʕakaye kḥayro kale ḥasane aliki kale u sakah di səsto diqo kale damixo bu ṭelolo di səsto əmmo ya rabbi gmašpʕili ʕal ḥasane aliki w lə gmaḥəs w gqəṭli hiye ste w gmaxəlṣili aydarbo gtowe
teli ʕayšane qrelale l ḥaǧi badran aġa ḥaǧi badran aġa omər hay libe hawo man yo hawo əmmi teli ʕayšane yo
əmmo d əmmat yatəmto no w d əmmat barṯe d baqoro no aydarbo ono teli ʕayšane huyono i barṯo d osman paša hama šaləġiye lo saymatli lo moḥat šmənto d damančayat lo moḥən ar rawixe saymi šmənto d ǧdide w moḥən ar rumḥe taḥt ḥḏoḏe dorən ḥḏoḏe me ʕal ḥaṣe das səsye aydarbo ono teli ʕayšane huyono w lo saymitəlli šaləġiye
omər kuro daṣstur dəṯxu yo mawfequ ad damančayaṯxu w maḥetu ʕəl me ḥḏoḏe damančayat sumula šaləġiye l teli ʕayšane mḥayu ar rumḥe taḥt hḏoḏe drayu ḥḏoḏe me ʕal ḥaṣe das səsye w sumu mḥaraba hama bas noše maxxu d lo qoṭəl noše
grəšše ad damančataṯṯe maḥətte ʕəl me ḥḏoḏe taq w hay taq w gmoḥən ar rumḥe taḥt ḥḏoḏe gdorən ḥḏoḏe me ʕal as səsye
hano ste məqqa d səmla li səsto d ḥasane aliki pekole lo maḥəsle l ḥasane aliki əmmi mədla li qamčkayḏa maʕlela
əmmi i naqla d nkətla i qamčkayḏa maʕlela əmmi ḥasane aliki ġalabe qḥir mədle lu sayfo d moḥelayo l beǧaġa baye əmmi ḥəlle kḥoyər kale koṯe taqataq dad damančayat ar rawixe gəzbəṭṭe aʕle 
əmmi nšəqle bayn ʕayne di səstayḏe əmmi qazəf l ḥaṣe di səsto mədle lu sayfo w li rumḥayḏe w kali b fəlge du darbo
kali b fəlge du darbo əmmi teli ʕayšane kḥayro qayəm ḥasane aliki maḥəsle
əmmi qrelale l ḥaǧi badran aġa əmmo bas saymi šaləġiye u darbayḏan raḥuqo yo anǧax moṭina li walaye d ṣṭambəl
əmmi ḥaǧi badran aġa maməlle ʕal i ʕaskarayḏe məlle bas yo bas yo saymitu šaləġiye mamnun annaqla gəzzano lu bayto anǧax moṭina
əmmi mhalaxxe bu darbo ḥaǧi badran aġa kḥoyər kale kito rawixo b qamuṯayye b merga ʕakaye
əmmi məlle izoxu hawo ke məṭərbi mede yo hawule u baxšiš du darbo ṭro mayəl me qamuṯayna balko əzzano
əmmi mšadalle u greʕo əmmi məlle ya flan kas l aloho hule l emux mayko əḏʕatwa l ḥaǧi badran aġa mamṭelele ḥḏo teli ʕayšane nxirayto d ḥasane aliki w aṯat l qamuṯe de ṭlab l aloho hulelux
məlle ašər tə mede lo kobaʕno bas i mḥafayo kobaʕno d obitulliyo gmayanno me qumayxu d lo obitulli i mḥafe ašər lə gmayanno
i naqald d ḥasane aliki hawxa məlle u greʕo ġalabe qḥir omər lu ʕaǧobo rabo aydarbo teli ʕayšane huyo bi mḥafe komər hawulliyo qay ḥaǧi badran aġa u greʕayḏux d babux yo d mamṭyole mi walaye d xarpet hul larke kəmmat hawulliyo ṭlablux mede ḥreno
omər i mḥafe w fəlge du bazərgan kobitule hawule lo kobitule sumu kar dəṯxu
ġalabe u greʕo qḥir me ḥasane aliki omər uʕdo omər towewayli amro me ḥaǧi badran aġa omər ḥa sayfo gmoḥewaynux gqoṭaʕwayno qarʕux
i naqla d lu greʕo hawxa məlle ḥasane aliki azzele ġalabe qḥir ḥasane aliki samiqi ʕayne qayəm u wariḏo d bayn ʕayne azze laf u greʕo d qoṭele
ḥəlle lu greʕo zayəʕ mene omər aʕʕaw ḥayra omər ma xna lo kəxlatli omər kazzino d omanno l ḥaǧi badran aġa hawxa məlle kobəʕ ṭr obelux kobəʕ ṭro l obelux
azzele u greʕo se ḥaǧi badran aġa omər ha ya abri omər mə məlle lu zlamawo omər ašər omər ya ḥaǧi badran aġa koṭoləb i mḥafe w fəlge du bazərgan kobatlene hawlene lo kobatlene səm kar diḏux l mḥaraba ono b xaṭər diḏux kazzino annaqla latlile məǧal lu zlamawo kem kas menan lə gmaflət hay tolux lə əzzolux flan behvan
omər čara layt omər ono kazzino laybi čoyakno ruḥi bi ṭomke du zlamawo
hawo hay azzele mahzamle w ḥaǧi badran aġa w i ʕaskarayḏe w ḥasane aliki faliti bayn ḥḏoḏe mḥarabbe ʕam ḥḏoḏe l ḥasane aliki qšiʕile qšoʕo lo xuzi pawo d moṭe li ḏ̣arbo d ḥasane aliki dəqle b ḥaṣayye hul li darga d ṣṭambəl hiye bəṯrayye
me tamo daʕər daʕər kḥoyər kale ḥaǧi badran aġa heš se teli ʕayšane yo omər ha ya taras d kət menux omər heš iḏoṯux lə gməqṭoʕi me teli ʕayšane daʕər aʕle mḥelele sayfo qṭile ḥaǧi badran aġa dəqle i čadərayḏe b fəlge du margo w daməx ʕal barke d teli ʕayšane
əmmo e ḥasane aliki ksaymat u kef w ʕašqayḏux lo kəmmat ḥoli quǧur bage w a tre aḥunone kalən taḥte gawe das səstoṯe maṣre w kalən bayn du bazərgan
kače mə kəmmat əmmo maṣrile l ḥaǧi badran aġa taḥte gawe das səstoṯe de zolux šrayən w halux he he žnuka dmax
hano ḥasane aliki qayəm azzele šrele a tloṯo ḥolonayḏe me taḥte gawe das səstoṯe hulalle u bazərgan kule omər izoxu annaqla lu bayto ġalabe mamnun no maxxu quǧur bage w a tre aḥunone mḥalle u bazərganaṯṯe qumayye azzehən li walaye d ʕəntab ḥasane aliki fayəš b merga ʕakaye
hano ste azzele u qaṣəd l ʕali aġa sware zariye u aḥuno d ḥaǧi badran aġa bi walaye d ṣṭambəl əmmi l ḥasane aliki qṭile aḥunux w šqile u bazərgan haha xayifo izolux balko tolat ḥayf d aḥunux
ʕali aġa maqəmle i ʕaskar di walaye d ṣṭambəl mḥele b qamuṯa w ha yalla aṯən laf merga ʕakaye aṯən mqarawwe ʕal merga ʕakaye koḥoyər kala i čadəre d ḥasane aliki b merga ʕakaye
omər latli ḥaq aʕlayxu d mawbanuxxu w maqṭannuxu ṭoreno an naʕimaṯxu yatume w ap pirataṯxu armalyoṯe de hayu fušu harke mqabəl diḏi w d ḥasane aliki gədəzzinole haka qṭileli šxa gdəʕritu haka qṭili heš xer išalla gtoleno ḥayf d aḥuni ste w gmoṭenoli i nxirayto d ḥasane aliki ste
əmmi i ʕaskar fayišo tamo ʕali aġa nahət azze l merga ʕakaye kḥoyər kal ḥasane aliki damixo barəm ḥeḏ̣ora di čadəre mḥele rumḥo li čadəre ḥasane aliki lo qayəm
teli ʕayšane əmmo qum kaṯilux ʕali gqoṭelux lo qayəm ʕali aġa mḥele rumḥo ḥreto bi čadəre omər qum omər ono aṯinolux d toleno ḥayf d aḥuni ḥaǧi badran aġa
əmmi he žnuka ḥasane aliki qayəm mašəġle iḏe w poṯe b kef w ʕašəq azzele laf beǧaġa baye azzele kḥoyər kale u lġono b fema d beǧaġa baye qaḏ̣ila tloṯo yawme tloṯo lalye hiye u lġomo b fema kafənto w ṣhiṯi bu margo maṣərto
əmmi qrelela l teli ʕayšane məlle samiwayno hani tloṯo yawme tloṯo lalye ṭaʕino u lġono b feme d beǧaġa baye azze ḥayat diḏi mi arʕo gqoṭeli ʕali aġa
l ḥasane aliki b lebo qayiro mədle rahole barqe mədle li rumḥayḏe w rawəx ʕal ḥaṣe di səsto w mḥarabbe ele w l ʕali aġa
mḥarabbe ele w l ʕali aġa i səsto d ḥasane aliki nafilo taḥte haw šġila qayəm ḥasane aliki mədle lu sayfayḏe w barək ʕal i ḥḏo barko w maḥme ruḥe bu sayfo ʕali aġa gborəm l ḥeḏ̣ore bas sayfe w bar ruḥme kəzze w oṯe l ḥeḏ̣ore
əmmi barəm ḥeḏ̣ore həngi maqəmle u tuz əmmi ḥasane aliki hawi šaš hawi šaš ʕali aġa mḥelele rumḥo taḥte təšʕe
mḥelele rumḥo taḥte təšʕe i naqla d qayiṯo i rumḥo ebe əmmi qaləb ʕal i xaṣrayo əmmi l ʕali aġa mḥelele rumḥo ḥreto taḥt d təšʕo ḥreto əmmi daʕər ʕal i ḥreto ḥasane aliki əmmi l ʕali aġa mḥelele rumḥo ḥreto
əmmi kamili tloṯ brinat b ḥasane aliki w ʕali aġa gborəm l ḥeḏ̣ore
lə gmakuno sarešan dəṯxu kəmmi səmle tmone brinat bi laše d ḥasane aliki ḥal w waxt l ḥasane aliki lo fayəšle
ḥasane aliki gmoḥe rahole barqe ʕal u kurkayḏe gqoṭəʕ ruqʕe mu kurkayḏe mʕadalle b feme da brinat yaʕni teli ʕayšane d lo ḥəzyo u admo ab brinat
əmmi l teli ʕayšane qrelale məllale ḥaru baytux komoḥat rahole barqe bu kurkayḏux kqəṭʕat ruqʕe mu kurkayḏux mʕadlatte b feme da brinat žboyi yaʕni d lo ḥəzyono u admo a brinat bi lašayḏux
əmmi l ḥasane aliki qrelela məlle ya teli ʕayšane maḥat u durben qum ʕaynax w ḥur bu darbo d merga darzi daġe ḥzay noše mede bu darbo
maḥətla u durben qum ʕayna ḥəlla əmmo alo kle heke rawixo kaṯi elo ḥeš raḥuqo yo lə gəmfṣralle ṭowo d ḥozina man yo əmmi azzele šawṭo ḥreno əmmi maḥətla u durben qum ʕayna kḥayro kaṯi rawixo henu a šwarfayḏe mkaḥalle u səsyayḏe kab raš w kaṯi b ṭalab kaṯi l merga darzi daġe ʕakaye
əmmi qrelale l ḥasane aliki məllf ya ḥasane aliki u rawixawhoke d moṭelux he žnuka qṭiʕi aḥ ḥayyayḏux mi arʕo gqoṭelux
məlle rawixo mə šəkəl yo məlla xort yarixo rafiʕo u səsyaḏe kab raš yo henu mkaḥalle la šwarfayḏe hawo d moṭelux azze menux
omər hawo d moṭeli omər hežnuka yarixi aḥ ḥayyayḏi aḥuni genǧ xalil aġa maqula ḥarrani šame yo
əmmi aṯi genǧ xalil aġa kḥoyər kale ʕali aġa kborəm ḥeḏ̣ore ḥasane aliki b merga ʕakaye əmmi ġalabe qḥir w ġalabe ʕaǧəz əmmi hulele zango lu səsyayḏe dəmbəl qaren əmmi i naqla d hulele zango əmmi maṭrele lu səsyo mtarpəl u səsyo
genǧ xalil aġa əmmi i naqqa d makəb u səsyo əmmi qayəṯ i sardəlkayḏe ʕal u hno du maʕrag kayu lebe kayu lebe nafəl teli ʕayšane aṯyo frəxla lebe nayəḥle
əmmi rawəx ʕal u səsyaḏe naḥətle l ʕali aġa məlle ma dewo du yaṣirawo hat de hat halux nḥat lu maydan ono w hat gəmǧarbina ḥḏoḏe əmmi məlle kibi ter diḏux ste w d babux ste
əmmi naḥiti a tre l ḥḏoḏe genǧ xalil aġa w ʕali aġa əmmi mḥarabbe tloṯo yawme tloṯo lalye l ḥa lo səmle čəq ʕal u ḥreno
əmmi mərre malava maməṯaln aḥ ḥayewənani hala kətlan ḥaq ʕal i ruḥayḏan ma mə ḥaq kətlan ʕal aḥ ḥayewənani d qṭilan bam mərṭalat w nqula ax xafkataṯṯe ba hne da rkebiyat
əmmi la tre mḥalaqqe ruḥayye me ʕal ḥaṣe das səsye w mədde l ḥḏoḏe baʕ ʕafrat ʕafre mawo ḥḏo ḥḏo mawo
əmmi ʕali aġa ġalabe xašuno we xd u baṭlo we w genǧ xalil aġa rafiʕo we
əmmi ḥasane aliki koḥoyər komər haha komər gəšt drele aḥuni gqoṭəl aḥuni ste w gqoṭəl ono ste w gmawbele teli ʕayšane
əmmi hano ḥasane aliki mədle rahole barqe maḥətle b qḏole w mǧaʕǧakle ʕal i arʕo azzele qum ʕali aġa mḥele rahole barqe b ʕali aġa qṭile ʕali aġa aṯi daʕər l taḥt i čadəre
aṯi daʕər l taḥt i čadəre əmmi hano ste l genǧ xalil aġa mḥele ʕafre l ʕali aġa kḥoyər hawi tarte qattat taḥte omər aydarbo omər həngi ḥəṣli iḏoṯi ʕal ḥaṣe omər səmli tarte qattat qṭiʕ
kḥoyər kale qṭiʕo du sayfo aḏəʕ l ḥasane aliki qṭile kḥoyər l ḥasane alik grəšle ruḥe l taḥt i čadəre d yotu annaqla d maxləṣ
əmmi l genǧ xalil aġa məlle u yaṣirano d bayn dal lappatayḏi l ma qṭile
əmmi ḥasane aliki madʕalle məlle kakko elux qṭilux məlle lo eli qṭili elux qṭilux məlle qṭili haka koṯe menux w me babux lo maqəblat
i naqla d məlle hawxa l ḥasane aliki əmmi genǧ xalil aġa e məlle de sum kar diḏix w kaṯinolux ḥa d rešux ya gqoṭannolux w ya gqəṭlatli əmmi ḥasane aliki məlle me babux bemənnat hat be aydarbo qṭili ʕali aġa gqoṭanno hat ste ma dewo d uʕdo hat tolatwa iḏo b merga darzi daġe howatwa šilo qumi
əmmi genǧ xalil aġa rawəx ʕal u səsyayḏe mašḥalle qarʕe du səsyo w maflatle qarʕe du səsyo b ġar d əzzele l ḥasane aliki d qoṭele
əmmi teli ʕayšane nafiqo l qamuṯe məlla ha ya aḥuni kibux qəṭlatle hama bas u ʕamo lə ksoyamluxyo ǧwameriye gdəmmi laǧan teli ʕayšane qṭile u aḥunayḏe lo kəmmi laǧan ʕali aġa
omər de ṭrowat omər ya ḥasane aliki ṭrowat xaṭər d teli ʕayšane omər aloho lo howe xaṭər diḏux u mede d koṯe menux səm
omər ṭrowat xaṭər di ǧwanmeriye d səmlux omər aloho howe xaṭər diḏux haw mawwəlda hawxa d əmmatwa ġalabe gdoṯewaylilux kef
me tamo qayəm ḥasane aliki w genǧ xalil aġa w teli ʕayšane kul ḥa rawixi ʕal i səsto w mhalaxxe azzehən li walaye d ʕəntab se be quǧur bage
azzehən se be quǧur bage mamṭele l quǧur bage an bərənǧi bašṭabib d kətwa bi walaye d ʕəntab mamṭalle r reše d ḥasane aliki takmil d tloṯo yarḥe səmme ḥəkmatiye aʕle nayəḥle daʕər xd u hayam d meqəm
me tamo ṭləble l ḥasane aliki xaṭər mab be ḥolayḏe azzele hiye w genǧ xalil aġa w teli ʕayšane azzehən li walaye d xarpet
azzehən li walaye d xarpet hano ste ḥasane kačal d ṭləbwayle i našqe me teli ʕayšane šaməʕ d aṯyo omər alo annaqla kazzino ono li našqayḏi ḥasane kačal maqlable qeməste ʕal qarʕe w ha yalla u bayto d teli ʕayšane ayna yo
azzele l teli ʕayšane teli ʕayšane əmmo mən yo omər koyo i našqayḏi qay kobatliyo lo eli uʕdo ṭreli d məqṭəl ḥaǧi badran aġa w d moṭelax ḥasane aliki lo azzaxwa
əmmo de qwiro halux mədlux ḥabušo čuke b ʕebux hul d kəttat saġ l əxlatle nqaḥ ebe ġalabe ṭowo yo
hulale ḥabušo xalati maḥətle b ʕebe əmmo ḥur lo məfqatle me ʕebux ha omər ha omər lo lo w əmmo hul d kəthat saġ ste l əxlatle omər lo lo hul d kətno saġ ste lo koxanne
qayəm ḥasane kačal azzele bayn di walaye laqi genǧ xalil aġa w ḥasane aliki laqəlle əmmi hawo mənyawo b ʕebux omər i našqw d teli ʕayšane yo hulaliyo
hano genǧ xalil aġa mədle lu sayfo omər gqoṭannole ḥasane aliki omər lo ṭray mene
omər taxəlla li našqe d teli ʕayšane omər kala b ʕebi məllali lo kowe d məfqatla
e mən yo omər ḥabušo yo e tay ḥoyannole omər lo omər gdəxlatle omər lo lo ono lo koxannole qayəm mədle mofaqle omər ha kale
əmmi hano l ḥasane aliki čəkle iḏe bak kəstoṯayḏe mədle tarte lappat d lirat makfaxle b sefe d ḥasane kačal w genǧ xalil aġa ste makfaxle tarte lappat d lirat b sefe
l ḥasane aliki azzele lu diwan du ʕammo d osman paša qṭile u ʕammo hawi hiye paša b dukṯe w maḥatte šawʕo yawme šawʕo lalye li dahole li zərnaye ʕal i arʕo səmme məštuṯo me tamo genǧ xalil aġa azzele lu bayto w hun žmira saġ
omər hano u aġano napəq w aḥuno d ḥusayn aġa omər napəq azzeyo lu ṣaydo hiye w arbʕi greʕe
omər maqəmme ġəzale naqše bi arʕo layt d layt bi ġəzalaṯi
omər mḥalaqqe bəṯre di ġəzalaṯi ha harke w ha tamho omər maqəlbəlle bi poṯo du qalač bi xaṣra du čol
omər hano stene kqəlbi li xaṣra du čol bi poṯo du qalač kito ḥa yatiwo ʕal u kursi kile u pipayḏe b feme w maḥatle raġle ʕal raġlo w kale kwitkwit diḏe u pipayḏe b feme gmašrəq w kšote u pipayḏe
omər salamu ʕalaykum ʕalaykum əssalam ya aḥuno xer yo
omər xer yo aḥuno omər ašər yawma mṣaydone wayna omər maqəmlan ġəzale naqše bi arʕo latwo d latwo bi ġəzalaṯi omər qalibina bi poṯo du qalačano mṣakro me l qul ʕaynayna l aḏiʕina ayko azza i ġəzalaṯi
omər i ġəzalayo d kəmmat haləx gmaḥwenoluxyo
omər hano mhalaxle bəṯre du zlamawo mhalaxle aṯən l feme d məġar hiye w ann arbʕi greʕayḏe
omər bu ʕboro d ʕabər qṭile hiye w ann arbʕi axilile
omər hano u aḥunayḏe u ḥreno azze kibe ʕəsri yawme bi ḥalo omər u aḥuno di nave malava aḥunayna hawi bebalatur l aḏiʕina ayko azzele d əbʕe əzzan kərxina aʕle
omər dis hiye w arbʕi greʕe bu karawo nafiqi ʕal u kroxo d aḥuno bu šop diḏe
omər disa aṯən maqəmme i ġəzalayo ʕayn i ġəzalayo aṯən bu šop diḏe aṯən li poṯo du qalač ḥərre kito u mamurawo w afandiyawo ʕal u kursayḏe yatiwo
ha aḥuno salamun ʕalaykum w ʕalaykum əssalam xer yo aḥuno omər ašər aḥuno mṣaydone na w maqəmlan ġəzale i ġəzalaṯi mṣakro me lqul ʕaynayna w l aḏiʕina ayko yo w bebalatur yo azzala
e omər ya aḥunayḏi haləx bəṯri mḥalaqle bəṯre maṭi l feme du məġar axile hawo ste w ann arbʕi
komər fayəš u aḥunaṯṯe u naʕimo usuf aġa omər malava hawən aḥunoni bebalatur l aḏəʕno lo ayko azzən ayko lo yawma hani tre yarḥe d yawmoṯe w nafiqi lo koḏaʕno ayko azzən bi arʕo lo alo ono ste growaxno w gəmḥalaqno bu šop d aḥunoni
omər usuf aġa u aḥuno naʕimo da tre rabe yo w qoyəm rowəx w koṯe bu šop dəṯṯe koṯe ʕayn li dukṯo d maqəmme l ann aḥunone i ġəzalayo
qayimo i ġəzalayo mḥalaqle bu šop di ġəzalayo aṯi li dukṯo dann aḥunone d kətwe hawo yatiwo dis
hama kile u mamurawo yatiwo raġlo ʕal raġlo w u pipayḏe b feme kgorəš w kwitkwit diḏe kmašrəq
omər salamu ʕalayk ya aḥuno omər ʕalaykum əssalam ha aḥuno xer yo omər ya aḥuno ašər xer yo maqəmli ġəzale w yawma hani tloṯo yawme ono koraxno bəṯra w mṣakro
omər ya aḥunayḏi i ġəzale d kəmmat halax d maḥwenuxyo
hano usu aġa qiṣ lebe omər kit w layt a tre aḥunonayḏi ele axilile w hano ele qṭilile w hano ʕabəd yo
omər mḥalaqle bəṯre omər maṭən l feme du məġar e məlle ya aḥuno ʕbar
hano usuf aġa omər lo aḥuno aloho rabo hat rabo hat rab meni hat hat ʕbar
omər lu ʕabəd məlle de hama gʕobanno mə gsoyəm me d nafiqina gmoḥenole lappe gqoṭannole w gdoxanne
omər hano i naqqa du ḥafritano ʕabər omər usuf aġa mḥelele sayfo omər i naqqa d mḥelele sayfo omər səmle brindar omər mḥalaqle bi zarzamine
w usuf aġa daʕər daʕər aṯi lu mamlakat diḏe
aṯi lu mamlakat diḏe məllela… kətwayle fayəšwayle ḥoṯo omər ya i ḥoṯayḏi əmmo mən yo omər qum d saymat b diḏi gədqaymina mi dukṯaṯi w aḥna aġawat wayna i dukṯaṯi haw gǧoyazlanyo eli ḥzelilan dukṯo basəmto gəzzan yətwina eba əmmo baʕ ya aḥunayḏi aṣal hat hat
omər marwaxle i ḥoṯo bəṯre l usuf aġa w aṯən maḥtole bu məġarawo du ḥafrit
ah yawmo w tre w tloṯo gəzzeyo lu ṣaydo lu rav w nečir diḏe gəzze gəmṣayəd
ḥa yawmo aṯila li kačke ʕəmmen əmmo yabo hawo manyawo e omər ašər ono no hat man hat omər ašər l aḥunax mǧaraḥleli w kali ono harke bi zarzaminaṯi mḥalqo w d obatli u darmonyaḏi kile b flan dukṯo d manəḥno ruḥi gnofaqno
eh əmmo d oballux u darmonayḏux gdobat soz d ono w hat howina aṯto w gawro omər soz aʕmax hulale li kačke məllela u darmonayḏe b flan dukṯo hulaleyo
hakkan yawmo hakka yarḥo mdarmalle ruḥe walḥasəl nayəḥle hawən hiye w i kačke aṯto w gawro u aḥunayḏa gəzze b imomo lu ṣaydo w ʕaṣriye gdoṯe
u ḥafrit daʔəm kowe gab i kačke b imomo w u aḥuno haž latle mi masalayḏa
i kačke ṭʕino ḥəlle l usuf aġa bi ḥoṯo omər ḥoṯo əmmo mən yo omər qay hawxa ǧari ebax hat daʔəm ʕal u taxt yatuto w axəlto štiṯo mkayafto
əmmo ya ahunayḏi aṯina li dukṯo pisaṯi am maye pisinani w aḥuno mu taʕbo m balangaziye gawi xašən
e omər ḥoṯo balko lo simole mede ʕal at təšʕo yarḥe l aloho hulela abro
məllale lu ḥafrit əmmo aydarbo saymina aydarbo saymina mu kurrəkano
əmmo zux ṭʕane ḥete bu darbo d aḥuni d koṯe mu ṣaydo gmoṭele gdomər ya i ḥoṯayḏi be lə ksaymatlan u zʕurano more hama saymatle idara
omər lu ḥafrit mədle u kurrəko knəfle bi pečakke aṯi maḥatle bu darbo du aḥuno hiye aṯoyo mu ṣaydo
koṯe u aḥuno kile rawixo ʕal u səsyaḏe kḥoyər koṯele wazwaz du kurrəko naʕimo
omər way dalal hano me war d ʕarab mede fayəš w mḥalaqqe u zʕurano tavde w pečakayḏe harke
hano usuf aġa hawi paya w mədle li kurrəkano maḥatle qume ʕal u səsyo w mṭele
omər ya i ḥoṯayḏi əmmo mən yo kəbʕeno d saymat u zʕurano b more ḥzeli bu nav čol
e əmmo ya aḥunayḏi ono barṯo w aydarbo mə gmənqalle
e omər ḥoṯo balki aloho yo hama marfat ṣadrax b feme balki hama howe ḥalwo b ṣadronax e la wa l ḥasəl yo diḏa yo
kətte ʕade lap pirat gmoḥən hawxa iḏáyye ʕal ṣadrayye əmmo aḥuno mle ṣadri ḥalwo e u kurrəkayḏe yo inəqle lu kurrəko
u kurrəko di čiroke yo maḥatte əšme du kurrəko nari
haka yawmo haka šato haka tarte hawi birawar
hano i kačke mdaʕela ʕal u ḥafrit əmmo illah gqəṭlat aḥuni e hdim bayto aydarbo gqoṭanno aḥunax iḏi lo kərxo ʕal aḥunax
əmmo d lo qəṭlatle gsaymono ruḥi haškara
hano u kurrək gmaṣəṯ u xwarəz diḏe gmaṣəṯ daʔəm maṣiṯono yo aʕlayye w ʕiš w ʕamal diḏe mu teṣiṯo w ze mede layt koḏəʕ briṯo aydarbo yo gmaṣəṯ
omər adyawma gdoṯe aḥunax l feme d flan biro flan bərke w ono gəzzi gtoweno ḥawyo walla zəha gmičakno bi bərkayo i naqqa towe paya w mṣale ʕal i bərkayo i naqqa d soyəm u raka diḏe d borək mṣale gəmḥalaqno femi li karkarire d aḏne gdowaṣnole gqoṭannole
w haka qṭile stene ḥur haka qṭileli ste qṭaʕ mu duvayḏi haqqaṣ mawqeḏa w u qaṭmawo ʕal u mede d maḥtatle darḥal gmoyəṯ ono gdoʕanno ʕal u muklayḏe d msammatle maʕniye haka qṭileli l aḥunax d raysat u qaṭmawo ʕal u muklayḏe ono gdoʕanno w hiye gmoyəṯ əmmo hawxa omər e
hano u kurrək kle gmaṣəṯ
ṣafrayto usuf aġa rawəx ʕal u səsyaḏe w azze lu ṣayḏayḏe
u kurrək hawi hawxa pəlṭək u kurrəko di čiroke yo hiye ste mə gsoyəm koṯe koṯe l fema di ʕayno li qamuṯo du ḥolo
kḥoyər u ḥolo kaṯi ha xwarəz mayəṯat naʕimo hat mala bave šawiti aydarbo aṯət aydarbo lo
omər ya ya ḥolo həngi d ṭoʕanwayno ġamux aṯino l qumux roḥamwaynux e omər de ya u xwarəzayḏi itawlux šawṭo hul d mṣaleno w gmarwaxnux bəṯri w gəzzano
de u kurrək i niyayḏe b lebe yo w koḏəʕ lu ḥafritawo səmle ruḥe zəha d kurfo w kile b gawa di bərke dam maye
u ḥolo maḥatle i hnayḏe d mṣale u ǧulayḏe d mṣale hano u kurrək ḥəlle u ḥawyano i ḥayiyaṯi gəšriṭo me bayn dam maye i kurfaṯi d dawṣo u ḥolo
i naqqa d barək obəʕ d mṣale koyəf hiya mḥalaqla fema l aḏne u kurək mdayšalle aʕla bak kefe omər hay ḥolo haṯi kurfo yo gdawṣolux
hiye ste qayimi qṭiləlle mopqəlle me bayn di bərke dam maye kibe xəd marke hul tamho mḥalqəlle
hano usuf aġa qayəm rawəx marwaxle u xwarəz bəṯre w aṯən l dukṯayye
i kačke ʕatəm u ḥafrit l aṯi grəšla məṭala hawi darang du lalyo l aṯi əmmo ašər qṭolo qṭəlle mḥela ʕal qarʕa
ṣafrayto usuf aġa rawəx ʕal u səsyaḏe azze lu ṣayḏayḏe w i kačke kbəxyo kəḏʕo qṭəlle
hedi maləmla ap poṯoṯe daǧ ǧulayḏa əmmo kazzi l fema di ʕayna mašiġono
e omər gəzzax lu tešiġo l mən ono mqawlaǧno kili miṯo əmmo imkan latla gəzzi
annaqla ḥəlla kile u ḥafrit diḏa qṭilo ʕal fema di ʕayno qṭəʕla kibe haqqaṣ mi duvayḏe w mawqaḏla səmla qaṭmo maḥatla b čike d pačke w mṭela ʕaṣriye səmla ḥšəmto grəšle l qume du aḥuno w qm u abro
hano stene u kurrək nari komfakər b ruḥe komər ašər hano kit w layt u darmonano graysole qum ḥoli gqəṭlole
maḥatla i ṣeniye qume du ḥolo rəsla u qaṭmawo aʕle d mdarmnole walla samo yo mdarmnole
hano ste nari ḥəlle hawxa omər ḥur ḥolo ḥur holo laʕ ʕubugre bu saqaf du bayto
ḥəlle lu ḥolo li ḥoṯo hedi mədle lu sefoqo di ḥoṯo maḥatle qume du ḥolo w du ḥolo maḥatle quma di ḥoṯo omər de axulu
i naqqa d axəlle mḥela u tarwoḏayḏa i kačke hawyo tleṯi pižat əmmo palaq mparqaʕla
omər way lmala mə be ḥoṯi lo koḏaʕno mən
omər ya ya ḥolo mən ḥoṯux məlle bu ḥal w ḥawal omər ono ono u xwarəz diḏux no w me ḥoṯux no w hawo d qṭilan i kurfayo u ḥafrit d mǧaraḥlux b gawe du məġar yo omər mu lebo hawxa omər e
omər e nari omər mən yo omər m adyawma w ze hat u mede d omannux d hul saymat b diḏi b dukṯe d babi w d aḥuni w d kul ašyah hattat
omər ya u ḥolayḏi u mede d əmmat u pexwarən diḏux kul ašyah m diḏux mḥaḏ̣ro yo abadan d lowe lebux b wazwaz xəd meqəm zux lu ṣaydayḏux lu rav w lu nečir diḏux w xəd d obəʕ lebux kul masale səmto omər hawxa omər e
u ḥolo usuf aġa gəzze lu ṣayḏayḏe u kurrək hawi hah pəlṭək tamam ksoyəm u pexwarən diḏe
yawmo haka šato haka tarte ḥa yawmo nari gqoyəm kṭafyo i nuro du ḥolo
omər way gəzze ḥoli lu ṣaydo w nuro layt d soyamne qṛoṭən w gəzze kafino dlo qaḥwe w dlo čaye w aydarbo gtowe
hano ste gqoyəm yosəq l qarʕe du məġar kḥoyər kḥoze nuro haka bu ṭuro d sigur haka l ḥeḏ̣ər mawṣal yo be ayko yo gəmčakčək ruḥe nari w ya alla w ya xude i nuraṯi ayko yo
gəmhaləx məšwar ḥəlle maṭi l ḥa zlam xətyar kətle tarte gullokat b iḏe d ʕazlo omər mənyano e omər ašər u yawmo w lalyo kšowenole omər fayəš ġalabe d nohər omər ašər fayišo i gullokaṯi ad dugle b dugle ne aḏiʕat
omər omər kəbʕeno d obatli dastur d əzzi moṭeno nuro l ḥoli omər ašər ema d taymo i gullokaṯi gədnohər
hedi l nari mədle lu xətyarawo maṣəlle tamo w mhalaxle maṭi li nurayḏe
a kala kito ṣəfriye ʕal i nuro kito šawʕo ḥafritin quma di ṣəfriyaṯi kile lamlam diḏa kul ašyah baṣro d ḥayewən d kalbe ne be d mən ne kile kula mliṯo kla lamlam diḏa grəṯḥo
omər ašər lo ggonawno nuro manne gmaḥəsnənne w bəṯr gmadni nuro
mədle mḥele u rawšayḏe bi nuro bəzle ʕal aš šawʕo ḥafritin qume di qaqwo
qayimi əmmi ha nari hattat omər e l mən aṯət omər ašər aṯino l nuro w i nuro d ḥoli ṭafyo w pexwarən diḏe gfašwo dlo syomo aṯino l nuro
əmmi alo lo kobinalux nuro omər qay əmmi kətlan šarṭ elan w elux əmmi aḥna šawʕona kḥozat i ṣəfriyaṯi omər e aš šawʕotayna gmaḥtinala ʕal i arʕo w maḥtinala ʕal i tfayaṯi tloṯ kore d maydatla w maḥtatla gdobinalux nuro w lo nuro lo kobinalux omər hawxa omər e
hedi mədle ele lḥuḏe maḥtole li arʕo omər haṯi naqla yo w maḥtole ʕal i nuro omər haṯi tarte tloṯ kore maḥtole w manḥtole
əmmi bu baxtayḏux w d aloho kətlan ḥaramiye hala dəžmən bi walayaṯi kəbʕina d oṯat aʕmayna omər halexu
laš šawʕo ḥafritanək mədde las sakahaṯṯe w l nari mḥalaqle bəṯrayye w aṯən li walaye dad dəžmən dəṯṯe
maṭən qume d avaniye mədde dəqqe as sakahaṯṯe yasəq nari bi qamuṯo omər gəmḥalaqnolxu kul ḥa buġro buġro d yəsqitu ḥa ḥa
kul naqqa gəmḥaləq buġro gyosəq ḥa maḥ ḥafritanək gqoṭəʕ qarʕe qṭəʕle qarʕe daš šawʕo ḥafritanək l nari
mhalaxle laf u bayto du ḥakəm dəṯṯe dad dəžmən
kḥoyər kale kito ḥarami manhable i xazne du ḥakəm mlele tloṯ talisat d dinore mena tloṯ čawwalat fayəš kibe hawxa ḥamməš šeṯ lirat hanək ste maḥtile b šqarquʕo d bəḥto d b naqqa tolela
omər warux mən hat l nari məllele omər ašər ḥarami no
hedi maṣəlle l nari u ḥarami
ʕabər li odake di barṯo du malko ḥəlle kaṯi kurfo zəha kmalifo ʕal qḏola di barṯo du malko maḥatla fema ʕal aḏna di barṯo du malko d dawṣola
hano ste nari mədle li xanǧar diḏe maḥtola ʕal qarʕa di kurfo məḥyole eba omər bi iḏaṯi diḏi d lo məgrošo nošo lo qodər d gorašla d hiye ḥafrit we
u nari aṯi aḥ ḥafritin diḏe qṭilile w aṯi mədlele nuro w aṯi kile u šawoyo du yawmo w du lalyo heš b ḥal diḏux hat omər e alo b ḥal diḏi no
omər ḥur gšorenux d l obat soz hul d əzzi samno u kar w bar d ḥoli d əḏʕat səmli w kar w bar d ḥoli gmaʕleno u fanos diḏi žnu i naqqayo ṭray d nohər omər ahlan w sahlan
aṯi səmle u kar w bar du ḥolo u muklayḏe w kul ašyah me diḏe žnu maʕlele u fanos diḏe w nahər u ḥolo haž latle mi masale
hano u malko ṣafrayto kqoyəm haylo kale aš sawʕo dəžmən diḏe ʕal i gorayḏe qṭile w kale gmanhabbe i xaznayḏe kile u ḥarami maṣro w hano kala i barṯo maləf ḥayye kurfo ʕal qḏola di barṯo mḥalaqla fema l aḏna d dawṣola w mḥalle xanǧar b qarʕa di kurfaṯi fayəš behətmayi
maləmle u ʕumum di walaye omər u zlam d gorəš i xanǧaraṯi gdobene i barṯayḏi muft w balaš
u ʕumum di walaye qralle w mnadalle mar ruʕye lab baqore lar renǧbar lu ʕamo d kətwa ebe d ḥa qodər gorəš i xanǧarayo lo qadər
hano ste u ḥakəmano marfele ad dalole d əmmat isan ṭrele bi walaye d lo mṭele l reša di xanǧaraṯi lo qadiri d gəršila
bəzle a greʕayḏe baw walayat w baq qəryawoṯe ʕal u telimo du ʕulmo
hano ste bat tawfiqat d aloho koṯən s usuf aġa tre greʕe m du ḥakəm kəmmi ya usuf aġa komər mən yo komər hano u malkayḏan u ḥakəm diḏan mqawəm bala aʕle kṭolablux w ġalabe komər lazəm u maṯyayḏe
omər ono malava manaʕli ruḥi mi aġatiayṯi kili bu čol xarabano bu məġarano məlle d noše lo moṭe sab diḏi nošo d l oḏəʕ əšmi d lo kit usuf aġa bi arʕo
bəṯr mu ʕiš d aṯi aʕli w ʕal aḥunoni tmoni zlame w aḥunoni qṭilənne w pno mṣakalli ruḥi hawino bebalatur mi aġatiyayḏi
omər ba lo kowe u ḥakəm diḏan ṭləblelux omər zux bavo ahlan wasahlan gdoṯeno
omər hano u xwarəz l nari məlle ḥolo ono ste gdoṯeno aʕmux
e omər məlle hat yatumo mə gqoḏe ebux ono kṭolabli gəzzi rowaxno w gəzzi kelike l gabe ḥozina mə kṭoləb meni gdoṯeno omər na ise usuf aġa rawəx
hano ste de nari ḥafrit yo hul d mhalaxle qunaġ d saʕa nari omər ha yalla mḥele azze meqəm mu ḥolo w ma greʕe du ḥakəm yatu b tarte saʕat meqəm manne maṭi
aṯi u ḥolo kle yatiwo omər qwiro aṯət omər e alo aṯino
e ya u ḥakəm diḏan l mə ṭləbluxli omər ya usuf aġa omər mən yo
omər kətwayli šawʕo dəžmən qṭilənne w ʕəl mayo stene u ḥaramiayano maṣərre manbahle i xazinayḏi w ʕəl mayo stene hano i kurfaṯi malifo ʕal qḏola di barṯayḏi
w u zlam d gorəš i xanǧaraṯi huli soz d obene fəlge du mal diḏi w i barṯayḏi muft w balaš
kḥoyər usuf aġa kla i xanǧarayḏe yo pak
nari məllele omər ḥolo graša omər lo de lo məlle omər d lo b iḏi məgrošo nošo lo gqodər gorašla
mədle l nari grišole
u ḥakəm omər ya u abrayḏi elux qṭilux aš šawʕo dəžmən omər eli ya ḥakəm diḏi w elux u ḥarami zbəṭlux omər e ya ḥakəm diḏi eli zbəṭli w eli maṣəlli
aṯino li odake di barṯayḏux i kurfaṯi malifo ʕal qḏola di barṯayḏux mḥalaqla fema l aḏna d dawṣola zbəṭli qarʕa w dəqli i xanǧar diḏi b qarʕa məlli d bi iḏaṯi d lo məgrošo isan lo gorašla
omər tux l iḏi ya u abrayḏi hulilux i barṯayḏi omər lo alo ya u ḥakəm diḏi omər mbarəx i barṯayḏux i rabṯo l ḥoli w i naʕəmto eli omər tux l iḏi
efendim hedi lu ḥakəm mbaraxle at tarte abnoṯe i naʕəmto ʕal nari w i rabṯo ʕal u ḥolo
fayšənne kibe hakkan šabṯo hakkan ʕaṣro yawme hakkan ḥamšaḥṣar
omər hano usuf aġa komər ya xwarəz komər mən yo komər hat lo ḥarulax u mal diḏan u ḥal diḏan w i dukṯayḏan at tarʕayḏan ṣxire w mqapṭe w lo gəmšaylat
e omər aməlla li aṯtayḏux ṭr əmmole lu babo ṭəlbo əzən mene w gqaymina əzzano
omər usuf aġa məllela li ḥurmayḏe məlle aməlle l babax d obelan əzən gqaymina aḥna ste aġawat na gəzzan l dukṯayna w lo kqədrina kolina
məllale lu babo əmmo ya ba omər mən yo əmmo usuf aġa komər kəbʕeno d obe əzən diḏan aḥna ste more d dukṯo na more d ʕarz w ʕayal na w aġawat na w kḥəkmina d obe dastur diḏan d əzzano
omər ya i barṯayḏi gdobenax dastur elax ste w alle ste l ḥoṯax ste w gdobenuxu ʕaskar ste aʕmayxu w quwayye aʕmayxu faqat gmašənno aʕlayxu omər eh
omər kito tre marge ṭro lo maḥti appe
w kito rəḥyo ḥaruto me d maṭəlla qunaġ d čarik d saʕa ṭro mena rəḥqi waki sarbast hatu ayko d əbʕitu kraxu
omər hulalle ʕaskar lu ḥakəm ele l usuf aġa l nari w marwaxxe ap pirat dəṯṯe w mhalaxxe w ʕaskar aʕmayye
aṯən ʕam ṭwoʕe du yawmo maṭəm l margo basimo
u margano kule nəflo ʕəndakko kmoḥe b ṣadre das səsye
l nari məllele lu ḥolo omər ya ya ḥolo omər mən yo ya xwarəz
omər l ḥəmyoni mə mawṣelelan omər de azza i ruḥayḏux w d ḥəmyonux ḥəmyonux ste bažari yo zayoʕo yo
omər ḥur nari məllele omər ḥur ya ḥolo omər mən yo omər ono gdobeno u muklaṯxu gəmḥaḏ̣anno u muklaṯxu i qaḥwaṯxu aǧ ǧġarat dəṯxu kul ašyah mə dəṯxu noba lo gzobaṭno
omər ahlan wasahlan omər gmaqimina i ʕaskar li noba
omər səmme u kar w bar di ʕaskar axəlle w štalle w mətkayaffe hul darang du lalyo məllele omər hat zux dmax
hano nari azze maḥatle u kurk w ʕabayayḏe maḥatle qarʕe bu kurk w ʕabayayḏe baʕ gṭowəʕ ḥəlle kṭawiʕo i ʕaskar
ḥəlle l ḥeḏər fəlge du lalyo yo be mən waxt du lalyo yo mḥalle lab buruzkat w lab barqe aloho mhawən
rawəx ʕal u səsyayḏe qayəm čika ṭofane ḥəlle kaṯile ḥa ʕabid kətle dawmo ʕal kaṯpe kiba xd i dawmaṯi d mor malke kit me mo šəklat mʕalqe eba
omər adyawma naṣib diḏi noquṣo wa l aloho huleli kibe mo səsye bu margo ma u margano bexwadi yo d aṯitu maḥatxu ebe w dəšxu i marʕayḏi w səmxu u ʕiṣano b qarʕi
hano nari məllele omər zoyudo l əzzux xabro mene w ḥa mene hawo omər mḥay i ḏ̣arbayḏux hawo omər mḥay diḏux
omər məhvan w zedekar lo kowe
mḥele lu ʕabid mawfaqle fardo d rəḥyo məḥyole b nari
nari mḥelele zawgo d rikebiye lu səsyayḏe azze xəd marke l tamo barimo w fatilo səmla ǧiwe d rəḥyo bu margo d əmmat mede mede ḥzele mena lə ḥzele
qayəm omər wayla bʕəǧto omanno balke garme m diḏe ste gṭorat hama d loṭaʕno paške d admo m diḏe
nari omər kali saġ bu qarʕayḏux latyo dawri omər bele
hano u ḥafrit b šawʕo qarʕe yo mḥele sayfo qṭəʕle əšto fayəš ḥa omər ya aḥuno kəbʕeno d mkamlatli omər aḥuno babi krule w lo ṯnele bu qarʕayḏux bu ḥalano gṭorenux
hedi qṭəʕle aḏnoṯe maḥtile bak kisayḏe w aṯi daməx
qayəm u ḥolo ṣafrayto omər ha xwarəz mayṯatwo maz zuḥṯe omər ašər ḥolo ono zayiʕono w lo məlle qṭili
axəlle u muklo u muklo u štoyaṯṯe rawixi ʕal aḥ ḥayewən dəṯṯe w maṭʕanne u bazərgan dəṯṯe w i ʕaskar dəṯṯe qayimo aʕmayye
ʕam ṭwoʕo d yawmo maṭən l margo ḥreno ʕayn u margawo qayəm omər ḥolo omər mən yo omər nafənno bu baxto d aloho w diḏux ḥur kəbʕeno d lo maḥtat bu margano omər azza i ruḥayḏux ono gmaqəmno i ʕaskar li noba bramšəl ste hawxa mayṯatwo mi zuḥṯo ono gmaqəmna li noba
e omər na ise ono noba lə gzobaṭno omər ya nari xwarəz lo zəbṭat noba omər na ise ono gəmḥaḏ̣anno u muklaṯxu w i qaḥwe w i čayaṯxu wa ǧġaraṯxu w kul ašyah m dəṯxu bale faqat ono noba lə gzobaṭno omər lo zəbṭat noba
mḥaḏ̣alle u muklaṯṯe l nari grəšle u muklaṯṯe qumayye qum di ʕaskar w qm u ḥolo w qm ap pirat dəṯṯe axəlle w štalle w mətkayaffe hul darang du lalyo maḥatle u kurk u ʕabayayḏe čəkle qarʕe bu kurk u ʕabayayḏe ḥəlle kṭawiʕo i ʕaskar
hano ste kəṯyo ḥḏo ḥḏo ʕabide žənəke ǧənniye kəmḥalqo ṣadro m diḏa li xaṣraṯe ḥa laṯe kḥayro kəmmo pak lmala məbbe u margano diḏi səmme baṭmiš m ḥḏoḏe
maləfla qamburto gulloke d ʕazlo ʕal u ʕumum di ʕaskar w mhalaxla
ḥəlle l nari azze bəṯra w bəṯra di ǧənniyayo maṭyo l peme d məġar
hano ste šməṭle u sayfayḏe kali b feme du məġar
kətla arʕbi abne əmmo hədmono baytayxu qumu ʕǧənne u margayḏan dʕəkke u nafalawo w ʕəndakkawo u mede d kit d səmme b qarʕe du margayḏan b qarʕe d tə isane l aṯi qumu halexunne
hano ste nari kali b peme du tarʕo ayna mann arbʕi d napəq ḥa b ḥa ayna d napəq mḥelele sayfo qṭile ann arbʕi w ʕabər qṭile i emaṯṯe ste
efendim qṭəʕle qarʕe dann arbʕi w di emaṯṯe w maḥatle aḏnoṯe dann arbʕi w di emaṯṯe bu qurʕo du səsyayḏe w aṯi aṯi čəkle qarʕe bu kurk w ʕabayayḏe w daməx
ṣafrayto qayəm u ḥolo omər hə mayṯatwo maz zuḥṯe omər ašər ḥolo ono zayoʕo no w lo məlle səmli i namusayo
hah kibe saʕa tarte yatiwi axəlle u muklaṯṯe štalle w rawixi ap pirat dəṯṯe w maṭʕanne u mede d kətwa aʕmayye w i ʕaskar dəṯṯe qayimo 
aṯən maṭən l rəḥyo ḥaruto surəhkərə yo i rəḥyaṯi w gawa margo w ʕayno baʕ mə margo basime b gawa di rəḥyaṯi surəhkərə yo hawir u margo basimo yo
omər ḥolo omər mən yo omər ḥolo lə gmaḥtina bi rəḥyaṯi omər azza disa i ruḥayḏux omər ya ya ḥolo u amrayḏux yo
ʕabir i ʕaskar w ap pirat dəṯṯe w as səsyaṯṯe maʕəbrənne lu margawo
efendim axəlle u muklo u štoyaṯṯe nahər aʕlayye lo kəḏʕi lo nahər w lo lo
hano kəmmile ǧanpola čik bu tarʕo bu tarʕo di rəḥyo
čik bu tarʕo di rəḥyo azzən əmmi man hat omər ono no gmoḥalle bas sayfe as sayfe lo gʕəbri ebe gmoḥalle bar rumḥe rumḥe rumḥe lo gʕobər ebe de zərhkiri ǧanpola ksaymi lo ksaymi čara w midara towalle lo kowalle čara mene 
omər hul d mayṯitu b gawe di rəḥyaṯi gmayṯitu hat w ap pirat dəṯxu w as səsye w aḥ ḥayewən dəṯxu w i ʕaskar dəṯxu gmayṯitu eba faqat gdomannuxu ḥḏo omər e
omər nari d obe soz d moṭeli i barṯo du malko d məṣər gdobeno dastur dəṯxu w lo hul d mayṯitu b gawe di rəḥyaṯi gmayṯitu hatu w aḥ ḥayewən dəṯxu b gawe di rəḥyaṯi
nari omər bavo ptaḥ u tarʕo qumayye w soz d meqəm bayn eli w elux gəzzinoola gmoṭenola
ptəḥle l ǧanpola u tarʕo w napiqi napiqi rawəx u ḥolo napəq u ḥolo ṭaʕi i zəndaniyayo lo məlle xwarəz b xaṭər diḏux
omər hay gidi ḥolo zaġal xayən žnu maḥwelele ann aḏnoṯe d qṭile bu margo u ḥafrit w dann arbʕi abne di pire ǧənniye
omər ḥolo dasturdan diḏux hala xwarəz l aḏəʕno mən səmli
omər ḥur ḥolo gəzzux hul šwaʕ əšne kit lo doʕanno i ḥurmayḏi amane d aloho w diḏux w ma šwaʕ w ze d l oṯeno edi l ma d kəbʕat hawa ṭləble lu ḥolo xaṭər me nari mu xwarəz
hənnək azzən ʕal u oġur dəṯṯe aṯən l dukṯayye w hiye fayəš
məllele l ǧanpola omər ya ǧanpola omər mən yo omər hawli səsyo omər kla ha i ṭawle
omər i səsto d kətyo taḥtux kəbʕeniyo de səsto səhərda yo kḥozat brinat eba omər ono i səstayḏux kəbʕeno
omər qayəm mlelele xurčke d kallawat l ǧanpola l nari omər w rawəx ʕal u səsyayḏe hule poṯe li walaye d məṣər
hakkan yawmo hakkan tre hakkan yarḥo maṭi li walaye d məṣər li taliye di walaye omər maṭi li qaḥwe kala bi taliye di walaye
omər hano ste məllele lu qaḥwači kəbʕeno ya aḥuno d howatli adlalyo omər aḥuno ahlan wasahlan
hano ste gzayʕi di walaye koṯanne ḥaramiye u malko gmaqəm nobačiye
hano ste nari kətle kamana mani b iḏe gmoḥe aʕla məqam bi arʕo layt d lo mopəq
an nobačiye koṯən kito ḥa bi qaḥwe gzomər de keliyaṯi de haṯi de haṯi me d komər məqame basime lo qṭiʕo iḏayye dann nobačiyye mu zamorano
ḥərre kbahiro nahər gnahər manbahhe tloṯo bote mi walaye
azzən mərralle lu malko əmmi ya u malkayḏan bramšəl kətwa nobačiye w manbahhe tloṯo bote omər qrayunne qrannanne lan nobačiye su malko omər ha qay hawxa səmxu nobačiye waytu manbahhe tloṯo bote
əmmi ya u malkayḏan kətwa ḥa zamoro w mkayfono b flan qaḥwe aḥna ste əmmina i keliyaṯi w i keliyaṯi maṣəṯlan aʕle ḥəllan gnahər
e omər de zoxu amerulle lawo u malko kṭolablux larke l gabe aṯən mərralle l nari əmmi ya nari omər mən yo əmmi u malko kṭolablux komər haha adlalyo dawatli hat gabi omər ahlan wasahlan
ʕabər lu darizan du malko drele šlono ʕal aḥ ḥaḏ̣ayər w ʕal u malko u malko omər ha abri kəbʕeno d fətḥat u saz diḏux be mə kətlux be mə məqam bi arʕo kit d əmmatliyo 
omər mdayšalle tloṯo yawme tloṯo lalye komalle lu malko u malko omər šxera xudera hano oḏaʕwayno abre d man yo abre d man lo yo gdobewayne i barṯayḏi omər ašər elo lo koḏaʕni lo mən məlle yo w lo al mə maṣlaḥa yo laybi d mdaganna aʕle
omər hano ste nari omər deri lalyo məlle ašər adlalyo gəzzi hoyazno u taxt di xwazginiye di barṯo du malko
omər deri lalyo azze yatu ʕal u taxt di xwazginiye məlle ḥa abri xer yo məlle ašər aṯino d obatli i barṯayḏux
omər ḥur abri ono kətli šuruṭ u šuruṭ d tolatle gdobenuxyo w lo gqoṭaʕno qarʕux ḥṭiṯux b qḏolux
omər ahlan wasahlan omər ono kətli šuruṭ u šuruṭ diḏi kətli ḥəmmam gdobenux tmoni ṭaʕne d qayse haka mašḥallux u ḥəmmam diḏi ono u šuruṭ diḏi hawo yo gdobenux i barṯayḏi lo gqoṭaʕno qarʕux omər ahlan wa sahlan
hulele tmoni ṭaʕne d qayse maḥatle bu ḥəmmam diḏe w lo šaḥən u ḥəmmam diḏi
hano ste nari omər de hay fayəšli adlalyo gqoṭeli u ḥakəm hama b qim diḏi gmaṯnaḥno lebi u mede d kit b lebi lo gṭoreno kulle
yatu ʕal u taxt diḏe w mdayšalle bu mamro
ḥəlle koftiḥ u qṭoro du bayto aṯile iḏo me lalʕal bu qṭoro du bayto ftiḥ u qṭoro du bayto aṯi iḏo d mḥalqo iḏa aʕle qəṭlole
hano ste mḥele i kamanayḏe məḥyole bi iḏayo nafəl šayro mena
nafəl šayro mena mədle lu šayro maḥatle qum ḥaṣe maḥatle qum ḥaṣe w daməx ḥəlle kšaḥən u ḥəmmam diḏe
azze qrelele lu malko omər ya u malkayḏi omər mən yo omər tox šaḥən u ḥəmmam diḏux w raṯəḥ
aṯi omər ašər u mamrayḏux yo šaḥən u ḥəmmam diḏi omər hulilux i barṯayḏi u šuruṭ diḏi hawo yo
hulele i barṯo hano ste nari azze u lalyawo šrele ḥaṣe nafəl u šayrawo me qum ḥaṣe
i barṯo du malko məllale əmmo ḥayo muryo aloho d lo moṭatli u fardo u ḥawro du šayrano ono l aṯyono aʕmux w lə kšəqlallux e omər na ise ḥurma madam hawxa yo gəzzi bi arʕo
omər nari rawəx ʕal u səsyaḏe ya alla ya xude azze bi briṯo omər azze li walaye ḥəlle kile u ʕumum di walayaṯi kənne kulle bab bote 
kəmmi ṣṭim bayto tolux kito lagge gdəṯyo məḥyolux maquro bi patke d qarʕux gqəṭlolux
w kənne ad dukane ftiḥe w kul ašyah m dəṯṯe i fərnaṯṯe u qantin dəṯṯe kulle kənne ftiḥe lo kmaǧre zlam d kole b rešayye
omər alo gəzzino yosaqno l qarʕe d bayto mani ṭr oṯe lagge qəṭloli
azze nari yasəq l qarʕe d bayto manək ḥəlle kaṯile lagge me ḥeḏor mawṣal yo me šəngal yo be mayko aṯyo zbəṭla ruḥa səmla račaʕv diḏe d məḥyole maquro b qarʕe qəṭlole 
mḥelela i kamanayḏé napəl xalxolo me raġla mədle u xalxolawo u səḥər diḏa tle
məllalle omər hdim bote me mə gzayʕitu i lagge azzala w i lagge azzala hawxa gmayṯitu mi zuḥṯo qay hawxa ǧari apxu na ise napiqi w mhalaxle rawəx ʕal u səsyayḏe azze bi briṯo
maṭi lu baḥar kito gammiči kle ʕal sapṯe du baḥar kla i gammiyayḏe kawyo kar
omər ya aḥuno omər mən yo məlle bu baxto d aloho w diḏux kəbʕeno d maruxatli maqəṭʕatli u baḥarano
u gammiči məllele omər hdim bayto omər hani tarte gammiyat m diḏi ġayəb bam maye ḥniqi hawən ġawr
omər ya aḥuno ono ste tabaʕ diḏux omər nari čik bi gammiyaṯi
omər aṯyo i gammiye l fəlge du baḥar w aṯyo l ġyoṭo tuyo ġawr
omər l nari məlle gəmraǧeno m aloho w bəṯr menux ya u zaboṭo di gammiyaṯi kəbʕeno d obatli ḥšara w ʕlama be l mə zbəṭlux i gammiyaṯi
omər ḥəlle gʕali iḏo bi gammiyaṯi ṣawʕo lḥuḏe
mḥalaqle l nari iḏe ela aṯi ʕisaqṯo b iḏe
omər i naqqa d aṯyo i ʕisaqṯo b iḏe omər l aloho hawxa səmle faraǧiye aʕle w karixo i gammiyayḏe w mhalaxla
omər hano u gammiči məlle ya aḥuno məlle mən yo aḥuno kətli tarte abnoṯe ṭawwe tox mnaqaylux ḥḏo manne bəṯr d maxlaṣlux i gammiyayḏi
omər ya aḥuno ono dard kətli b lebi kkoraxno ʕal u dard diḏi lo ḥaruli mann abnoṯatḏux
omər l nari mhalaxle maṭi l quṣro bi barriye kʕobər lu quṣrano kit tloṯo taxtat ebe kit tloṯ ṣweni d rezo w tloṯ qaze maqalye aʕlayye axilele kul ḥa pako manne w yatu taḥte taxt manək
hah ḥəlle aṯile tloṯ yawne a tloṯ yawnani šməṭṭe ap poṣtkat dəṯṯe manne w hawən tloṯ pirat
hawən tloṯ pirat ḥḏo manne əmmo ya ḥoṯo adyawma mə səmlax i rabṯo əmmo way hədmono baytax mə səmli ono bi walaye d məṣər wayno w hawxa saymowayno qəṭlowayno u ʕamo d oṯanwo li xwazginiye di barṯo du malko d məṣər 
w yawma u yatumo du braziyayḏan aṯi twəlle u səḥər diḏi lo qadirono lo abiʕono d məḥyalle ḏ̣arbo qəṭlalle ono naməs lo səmli
di nave ste əmmo əmmo ya ḥoṯo ono ono kətwo bi walaye əṯyowayno ayna manne d nofaqwa məḥyowayno maquro bi patke d qarʕe w qəṭlowaynole
aṯi u yatumo du braziyayḏan mḥele i kamanayḏe ebi u xalxolo d raġli nafəl meni u səḥər diḏi tle
i ḥreto ste əmmo ono stene kətwo gammiye hani maġəlli tarte kore i gammiye du gammičiyawo w u yatumo du braziyayḏan aṯi čik eba məlle krəḥmat i emo d aloho kəbʕeno d obatli ḥšara me diḏax mopaqli ṣawʕi grəšle ṣawʕi i ʕisaqṯayḏi šmiṭo m iḏi w u səḥər diḏi tle hayo əmmo ono kafirono bu braziyayḏi hayo əmmo ono kafirono
napəq me taḥte du taxt dəṯṯe way ahlan wasahlan ya brazi xer yo d aṯət omər ašər aṯino lu šayro lu fardo du ḥawro du šayrayḏax
əmmo hawxa omər e əmmo ya abri de kale mədlux tloṯo zawge me darb zawgo
omər mədlele tloṯo zawge d šayre w rawəx ʕal u səsyayḏe aṯi l qume du baḥar i naqqa d aṯi aṯi u papur dis hawi kar u gammiči marwaxle w maqṭaʕle
maqṭaʕle aṯi si barṯo du malko d məṣər məlle omər kale mṭelilax u ḥawro du šayro me darb ḥa mṭeli tloṯo zawge
w ṭləble əzən di barṯo du malko mu babo hulela haka rahl haka ǧule haka badle w mədle maruxole ya alla ya xude hule poṯe hule poṯe lu mamlakat l nari aṯi
aṯi bu darbo omər ašər lattat eli l ǧanpola hat
i barṯo du malko əmmo ašər d əḏʕowayno lanno elux ya nari l əṯyowayno aʕmux
omər ya ǧanpola omər mən yo omər de annaqla kala maslamlilux i barṯi du malko d məṣər
hano ste hule soz aʕma omər u soz d aloho bayn eli w elax ya ḥurma ono hul d lo moḥeno ḏ̣arbo l ǧanpola d l əzzi ṭorenolax bu ḥalano
hano ste ǧanpola hiye maṣro yo zəhərkər yo
hama ʕaṣriye gmoyəṣ ṣawʕa gmoyaṣla gmoyaṣla hul d əmmo tarp w nəflo
nari koṯe gəmšayela komər i wazʕiyaṯxu mən yo kəmmo i wazʕiyayḏan hawxa yo
omər šayəl ʕal i ruḥayḏe
walḥaṣəl omər i ruḥayḏi omər kila b qotəke tloṯ tlawʕe ne i qotəkaṯi kila b gawe d baytik u baytik kule b gawe d arnowo w i arnowo kla b gawe du gomušo w u gomušano kle b maqṭaʕ d šawʕo baḥare de izux mṭay i ruḥayḏe hawxa omər e
hano nari məllela li barṯo du malko d məṣər omər hul šeṯ əšne bəṯre di masalaṯi no w kazzi b xaṭər diḏax
rawəx nari w mhalaxle hakkan yawmo hakkan yarḥo maṭi l quṣro bi barriye kḥoyər w lo kḥotər u quṣrano d əmmat kətle tarʕo latle
mḥele u gurz diḏe ebe ftəḥle tarʕo ebe kḥoyər kala ḥḏo ʕal u taxt yatuto mən ḥḏo kəmmole lu yawmo nḥat yəsqono l dukṯux
ʕabər omər əšmax mən yo əmmo əšmi čilkaziye no ah ma kətlax əmmo kətli šawʕo aḥunone kəmqatli hənnək w aḥ ḥafritin hani šwaʕ əšne
walḥaṣəl məllela omər ašər lebi napəl ebax hiye ste əmmo lebi napəl ebux omər marke l tamhone ǧġilənne omər maḥatle qarʕe ʕal bara di kačke daməxle šawṭo i kačke ste məlla dawri yo annaqla ono gdəmxono šawṭo
omər i naqqa d damixo i kačke mədle la qliḏe dad dukane kulle ptiḥile
ptiḥile kito dukano ʕatəmto i naqqa d ptəḥle i dukano ʕatəmtayo ḥa mi taliye di dukano omər ahlan wasahlan b nari oḏaʕwayno gawro ṭowo abre d babo hawxa gdoṯe bu hawar diḏi maxlaṣli mi zəndaniyaṯi
omər hat man hat omər ono ʕaṭaš marǧamaksi no w kali ono mḥabso mqaydo harke omər aydarbo ono gsamno čara menux omər bʕaṭ əšmo u ʕafrawo ono gmoḥeno b ruḥi
omər l nari mḥele bʕəṭle əšme bʕəṭle bʕəṭle bi dukano ḥarutayo bu ʕapro omər hano l ʕaṭaš marǧamaksi omər mḥele b ruḥe ḥafrit we u aḥuno d ǧanpola yo
mḥele b ruḥe efendim npəṣle ruḥe me bayn di rəṭməke du ʕafrawo maq qayde w maz zineǧəranək omər qayəm mədle knəflele lakmo l feme d nari twəlle tre ʕarše me diḏe w mədle li čilkaziye i ḥoṯo daš šawʕo aḥunone maḥtole ʕal ḥaṣe ya alla maqṭaʕ daš šawʕo baḥare məblole
məblole l maqṭaʕ daš šawʕo baḥare žnu maḥəsle b ruḥe l nari haylo mašəġle poṯe mu admo way gidi omər mə səmli
gqoyəm rowəx ʕal u səsyayḏe w əzze saš šawʕo aḥunone di kačke omər šlomo aʕlayxu aḥunone əmmi ahlan wasahlan
kile huwwe baxto alle w laḥ ḥafritin d mqatliwo omər ayna d madʕər u šlomayḏi hawo gəmʕawanno omər aš šawʕo aḥunone di kačke madʕarre u šlomayḏe w ṣulḥ we i kelikayo ḥarb latwo
omər axəlle u muklaṯṯe omər qayimi lu ḥarb omər məlle ašər ono ste gəmʕawannənxu ya aḥuno ḏ̣ayfo hat lo kowe omər ašər ono ste gəmʕawannənxu 
efendim mḥarabbe tloṯo yawme l nari w laš šawʕo aḥunone di kačke di čilkaziye qṭəlle aḥ ḥafritin mṣafanne 
aš šawʕo mšawarre b ḥḏoḏe əmmi ašər kətlan ḥoṯo ṭawto hama gdobinaleyo lu zʕuro ṭowano lu gawro ṭowano d səmle i naməsaṯi gdobinale ḥoṯayna
rawixi koṯən lu quṣro haylo hoṯo layt əmmi pak bəṯr menan ḥoṯayna yarin ḥzelala d mbela haṯi aydarbo
omər bavo lo tolitu ḥṭiṯa d ḥoṯayxu ašər ḥoṯayxu eli mḥeli u gurz diḏi bu quṣraṯxu ftəḥli tarʕo ebe w ʕabənno w i masalaṯi eli simoli l ʕaṭaš marǧamaksi mədle l ḥoṯayxu məblole l maqṭaʕ d šawʕo baḥare omər u suč diḏi yo i masale eli ptiḥoli suč diḏi yo ašər gəzzino bəṯra d ḥoṯayxu 
omər l nari rawəx ṭləble xaṭər mann aḥunone w mhalaxle
haka yawmo haka tre maṭi li baxča kafən ġalabe ḥəlle kaṯile ṣeniye d rezo li baxča 
mədle d moḥe u tarwoḏayḏe eba ḥəlle kaṯile rawixo mə rawixo b hul w mul omər haymən d moḥat u tarwoḏayḏux eba aṯyolux i rumḥo
aman aḥuno kafinono omər lo kowe ono w hat gəmǧarbina ḥḏoḏe
omər nari w u rawixano mḥalle tloṯo yawme b ḥḏoḏe w tloṯo lalye l ḥa lo mṭele i ḏ̣arbo ʕal u ḥa omər mədde baʕ ʕafrat bu guleš l ḥḏoḏe omər l nari drele omər grəšle u sayfo d qoṭəʕ qarʕe ftəḥla ṣadra kala kačke
omər məlle oway way mə səmli hani kmo yawme ʕam pire kəmḥawrabno
eh əmmo ono w hat l ḥḏoḏe omər ašər b ḥoṯo w aḥunuṯo omər na ise
u lalyawo d fayəš gaba əmmo ya aḥuno omər mən yo əmmo i naqqa d əzzux d mičokat b ziqa gmaḥtono u maktubano bu syoġano d mičokat b ziqa gnofəl u maktubano omər ahlan wa sahlan
rawəx ṣafrayto me si ḥoṯo azze l margo ḥreno bu kar w bu ʕamalano disa mqatalle ele ele w li ḥḏo tloṯo yawme w tloṯo lalye disa mbele i zoriyayḏa dis nafiqo kačke dis omər b ḥoṯo w aḥunuṯo omər na ise
tloṯo yawme bu karawo ʕam tloṯ pirat hawxa mqatele ele w alle mbele i zoriyaṯṯe hawi hiye w hənnək aḥwoṯe huwwe dast di bratiye l ḥḏoḏe
omər at tarte mərralle ya aḥuno omər mən yo əmmo ḥḏo manne əmmo u kamar diḏi d mičokat b ziqa gmiḥəṣ ʕal ḥaṣi ḥḏo manne əmmo d mičokat b ziqa i ʕisaqṯayḏi gmiḥoṣo ʕal iḏi omər na ise
əmmi ḥur ayko gəzzux omər ašər gəzzino maqṭaʕ du baḥar koraxno ʕal ʕaṭaš marǧamaksi
əmmi gmoṭat lu aqar d qarabuluṭ hano qarabuluṭ lo isane gmarfe lo ḥayewən gmarfe ayko d ḥoze isane illah gqoṭele rawixo layt bi arʕo aḏ̣rab mene
gəzzolux i durtayḏe kiba kiba tleṯi mətrowat kula šeno d marmar yo klay ʕal i šenayo b rawixuṯo gdoṯe šopəʕ qarabuluṭ i naqqa d oṯe w šopəʕ gəmšadallux ǧġara lo šotat i ǧġara diḏe gəmšadallux muklo lo əxlatle obelux ǧule lo lawšat aǧ ǧulayḏe d omər l mən aṯəṯ amar aṯino lu ḥarb diḏux e gdomər hway paya
omər azze li durto d qarabuluṭ omər ḥəlle kaṯi rawixo ʕarabi komo omər šapəʕ aʕle omər šapəʕ aʕle mšadallele ǧġarat lo štele a ǧġarat diḏe l nari mšadallele ǧule lo lwišile mšadallele muklo l axile
mə kəbʕat omər ono kəbʕeno ḥarb menux e omər hway paya ahlan wasahlan omər hawi paya
qarabuluṭ w nari yasiqi li oda səmmanne ḥšəmto maḥšamme w ṣaprayto səmme as səsyaṯṯe w napiqi lu maydan mḥalle me ṣaprayto la tre b ḥḏoḏe l ḥa lo mobele i zoriye d ḥa huwwe baxto l ḥḏoḏe ʕaṣriye aṯən dis səmmanne ḥšəmto maḥšamme
w deri d ṣapro dis mədde l ḥḏoḏe me ṣaprayto hul ʕaṣriye l ḥa lə mṭele zoriye l ḥa tloṯo yawme bu karano takmil da tloṯo yawme mədde bu guleš daʕ ʕafrat l ḥḏoḏe l nari dəryole grəšle grəšle u sayfayḏe napiqo pire
i naqqa d napiqo pire omər wawayle aʕli ono nari howeno ḥafrit howeno tloṯo yawme tloṯo lalye mqatanno ʕam ḥurma
əmmo vərt l oṯe zaḥme aʕlux ono haka d lebi lo nopalwo ebux saymallux… ġalabe abne d babe xortin w ʕagidin qṭili de haləx laš šalafat dar rumḥe w l qarʕe dar rawixe u mede d səmli bi arʕo hat faqat lebi nafəl ebux mawxa lo mḥelilux ḏ̣arbo qṭililux
omər na ise madam hawxa yo na ise
fayiši gab ḥḏoḏe hakkan yarḥo hakkan šabṯo ṭaʕi i barṯo du malko d məṣər haw kəṯyo l bole mu kef w mu ʕašəq
hano ḥa yawmo qarabuluṭ ḥəngi d kətyo ḥurma ṣpahiye šafərto gəzza maṣiġo qarʕa l fema di bərke efendim gməḥyo w msarqo b qarʕa gnopəl manṯo me d qarʕa bi bərke w məḥyo i šalqe dam maye aʕle w gməblole l walaye
hano ste u says du səsyo du abro du malko koṯe gorašle reše di bərkayo ksoyəm lo ksoyəm lo kšote
kḥoyər bi bərkaṯi kale mede gmitalif ʕal am maye gmoḥe iḏe gmoyəd nošo lo koḏəʕ lo dahwo yo lo mede yo faqat kḥoyər kḥoze čəkənto d galdo bi manṯaṯi omər haṯi manṯo d qarʕo yo
məṭyole hiwole hadiye lu abro du ḥakəm diḏe
kḥoyər u abro du ḥakəm omər haṯi manṯo d qarʕo d ḥurma yo komalle lu babo ono kəbʕeno menux d ṭəlbatli i ḥurmaṯi
gmoṭele qadar ʕəsri gandarčiyat ḥḏo manne əmmo az diya tama ono gsaymono čara mena
maqnaʕʕe i ganḏarčiye səmmalla čike d dannəke čiko bi dannəkayḏa w mabramla u zambarak di dannəkayḏa
əmmo kəbʕallax qume du quṣro taṯi be mən isan yo
aṯyo aṯyo l qume du quṣro tlela i dannəkayḏa li gandarčiyaṯi w aṯyo
ḥəlla l qarabuluṭ kaṯila ḥḏo kile ḥayḥay diḏa nafilo bas səḥrat
mən yo mənyaṯi əmmo ono kəṯyono mu ḥaǧ baṭəlto no ay yatumayḏi yatume ne dewe mede gdoxeli baṭ ṭuronani gfayši ay yatumayḏi yatume
mḥelala ʕəsri ḥaṭroṯe əmmo ono masayəl gabi layt
ḥəlla kaṯi nari nafəq əmmo ḥurma faqir balangaz no kəṯyono mu ḥaǧ ḥaǧiǧiye no w murte d yatume no kəbʕono d howatli adlalyo
omər yade ġamo layt
de ayna d kətwa i sehrabandayo aṯyo hah bi gave səmlalle muklo w u muklo grəšla qumayye li gandarčiyayo mašəġla as sefoqe maštela u səsyayḏe hiye gəzze lu ṣaydo de dvira de dwera hawyo navmali basəmme fayišo kiba ʕaṣro ḥamšaḥṣar yawme gabayye
əmmo malava ono l mən aṯyono d əḏʕono i ruḥo tano b mən yo balko məblono i ḥurmaṯi lu abro du malko qarabuluṭ
hano ste nari i naqqa d doməx kətle čike d xanǧarke kuyo bi ṭazbunayḏe d lo gorašla lo gdoməx
haṯi i sehrabandaṯi maṭwaʕla b ruḥa ḥəlle gnofəl xurxur aʕla omər halbat ṭawiʕo ṭawiʕo
hiye ste grəšle i xanǧarkayḏe mi ṭazbunayḏe w daməx 
daməx i sehrabandaṯi qayimo mədla li xanǧar d nari mḥalqola bu baḥar
qayimo ṣafrayto qarabuluṭ kile miṯo nari wawayle wawayle lo kewo w lo mede
i sehrabande məllala əmmo ya qarabuluṭ əmmo mən yo əmmo u miṯo me d mayəṯ d əbʕe d mətle i ǧanazayḏe əmmo lo qayəm u ʕumum d kətwayle ǧule kulle maḥtila w maḥatla ʕəl maǧ ǧule w mkasela əmmo ṭro foyəš harke
haṯi ste i sehrabande kəmmo ya qarabuluṭ kəmmo mən yo kəmmo de tax ya i barṯyḏi nḥat larke ḥur l nari səmwayle harke i baxčaṯi mʕadlole koṯe reḥe du fərdayso mena de tax mə reḥo basimo koṯe mena
haṯi ste i naqqa d hiya w qarabuluṭ knəḥti i gandarčiyaṯi kayfo gmaydo l droʕa w gčaykola bi dannəkayḏa
w gmakərxo u zambarak di dannəkayḏa ya allah ya xude w kobo poṯa li walaye du malko d ṭlibole
hano ste w hiye kle miṯo bayn daǧ ǧule w mballe qarabuluṭ
haṯi ste ann aḥwoṯayḏe i qamayto u kamar diḏa ḥiṣ ʕal ḥaṣa rawixo əmmo aḥuni b ziqa čik aṯyo si ḥoṯayḏa l ḥoṯayḏa ste əmmo aḥunayna čik b ziqa w kəḏʕono l qarabuluṭ qṭila aḥunayna
rawixi a tloṯ aṯən li oda aṯən li oda kḥayri kile u aḥunaṯṯe miṯo pak lu ʕuǧbo rabo
ḥḏo manne raməlčiye yo dukṯe d ḏ̣arbe layt ebe ftəḥla u raml diḏa 
əmmo ya ḥoṯo əmmo aḥunayna latyo miṯo w u aḥunayna i ruḥayḏe bi xanǧar wa w i xanǧarayḏe mḥalqəlle bu baḥar kila ʕal ḥaṣa d nunto kliṯo
i ḥreto mzalṭalla ruḥa mḥalaqla ruḥa bu baḥar mopaqla i xanǧar du aḥuno mu baḥar
raməlčiye sehrdar wayne aṯyo maḥatla i xanǧar du aḥuno bi dukṯo
qayəm frəxle ʕayne omər hay ya ann aḥwoṯayḏi aṯitu xer yo əmmi ya aḥuno xer yo faqat aḥuno ḥzelanlux miṯo bu karano w bu ʕamalano aṯino mopaqli i xanǧar diḏux mu baḥar
omər qarabuluṭ ayko yo əmmi ašər lo kəḏʕina omər həh li sehrabande məblola
qoyəm growəx ʕal u səsyaḏe ya allah w ya xude gəzze li walayayo kile dəngdəng di dahole w di zərnaye kila i məštuṯo d qarabuluṭ ʕal i arʕo
mdaywalla b ruḥa isan lo gmaǧre mqadamla
hano stene nari gəzze l bayto d ḥḏo armalto šlomo aʕlax yade ahlan wasahlan yade haṯi mə dəmdəm d dahole w zərnaye yo
əmmo ya i barṯayḏi səmle ruḥe pire əmmo mayko əḏʕono aloho mhawən u malkayḏan ḏ̣olumo yo
əmmo kətwo ḥḏo qarabuluṭ məṭyole w kəmmi qṭile u gawro w lo kəḏʕono ya abrayḏi
omər ḥulto əmmo mən yo omər kit dukṯe di naniye gabax əmmo kit omər ašər ono nari no mu lebo omər e
kibax mamṭat ruḥax l qarabuluṭ əmmo kibi omər de zax mṭaylan tapəske d qaṭiro mi suke mṭelale tapəske d qaṭiro maḥatle i ʕisaqṯayḏe baynoṯe omər de zax amar bi ḥaṣra d kitat eba hama d məṭyono w dəʕrono 
əmmo mədla li tapəskayḏa azza bayn du xel du ʕeṣəl ʕamawo mərre waḥ waḥ waḥ pire l ayko əmmo gməblalla i paške du qaṭirano l qarabuluṭ
əmmi qarabuluṭ kḥošalla baq qarqure ḥašye bi rezo bam muklone basime lo kəxlo əmmo de tlayu ono gmaqənʕalla
azza əmmo pire əmmo mən yo əmmo lo mqadmat əmmo ya i barṯayḏi bi ḥaṣra d kitat hama məṭyono l gabax w dəʕrono əmmo tax tax aṯyo əmmo de mḥay u tarwoḏayḏux bi tapəskaṯi
mḥela aṯi xərren diḏa kila ʕisaqṯo əmmo hano more di ʕisaqṯo gabax yo əmmo e əmmo de mašər aʕli əmmo walḥaṣəl ṭr oṯe moyəd lə gmoraxno ṭr oṯe moyəd l droʕi əzzano mede layt əmmo mṭele u səsyayḏe ste aʕme əmmo mṭele rawixi a tre ʕal as səsyaṯṯe ya allah w ya xude aṯən lu qaṣraṯṯe kənne ann aḥwoṯaṯṯe heš yatiwe
e omər annaqla ya ann aḥwoṯayḏi hatu zoxu b dukṯayxu w ono gəzzino gəzzi koraxno annaqla bəṯr i čilkaziye məllela l qarabuluṭ omər ono gəzzi bəṯr i čilkaziye əmmo de oġur diḏux du xer ono glawšono i badlayḏi du ḥarb xəd meqəm
omər napəq ya allah ya xude omər ḥəlle kale kito arbʕo kəmqatli
kətte ǧəllək w kətte rawṭo w kətte kəmməke kənne ann arbʕo ne kəmqatli aʕle hawo komər u rawṭo eli hawo komər i kəmməke eli
omər hdim bote qay gqəṭlitu ḥḏoḏe hama gmoḥeno kefo ayna maxxu d meqəm d maṭi ṭrowən ele e əmmi na ise
i naqqa d mḥele i kefayḏe l nari hiye mədle maḥatle arbʕo lakme d lirat w rawəx ʕal u ǧulayḏe maḥatle i kəmmkayḏe b qarʕe omər ya allah omər kəbʕenolux ya ǧulo d maḥtatli ʕal qarʕe du quṣro d ʕaṭaš marǧamaksi maqṭaʕ d šawʕo baḥare
omər maḥatle ʕal qarʕe du quṣro ann arbʕo daʕiri way alo hdəmle baytayna mbele
ḥəlle kul ḥa ḥzelele koməke d lirat əmmi haṯi ṭowo səmle gqəṭliwayna ḥḏoḏe ele manpʕowa mədde lak kallawat dəṯṯe hanək w azzən
hiye maḥatle i kəmmkayḏe b qarʕe w naḥət w kila i kalayḏe i čilkaziye yatuto kile ʕaṭaš marǧamaksi latyo bu bayto mədle i kəmmkayḏe me qarʕe hah ahlan wasahlan ya nari aṯət omər e e ayko yo ʕaṭaš marǧamaksi əmmo kle bu ṣaydo u waxt d koṯe
ḥəlla kaṯi maḥatle i kəmmkayḏe b qarʕe lo kḥozele omər mšayəl ʕal i ruḥayḏe
walḥaṣəl mšayela ʕal i ruḥayḏe omər i ruḥayḏi kla xəd mərli kila bi qotəke i qotəkaṯi b gawe d baytək u baytək b gawe di arnowo b gawe du gomušo omər na ise
yawme di ʕruto zux səmlux ṭalike qume du baḥar gnəpqi ag gomuše kulle hiye u aġa dag gomuše w ʕmiraṯṯe yo gmaġəl bayn fəlgayye ṣaqaṭ yo balak yo ṣaqaṭ yo e omər na ise
yawme di ʕruto azze səmlele ṭalike ḥəlle gnapiqi ag gomušo mu baḥar hano ḥa ṣaqaṭ yo balako kibe xəd šeno aṯi qayimi kulle me qume u ʕmiraṯṯe maġele bayn fəlgayye
i naqqa d maġele bayn fəlgatte mʕayašle bu tir w kavan l nari bayn dat tarte ʕaynayḏe grəšlele u tir w kavan diḏe
napəl gərren ʕal ag gomuše mḥalaqqe ruḥayye bu baḥar hiye qṭile u gomušayḏe
efendim hedi mxabaṭle aʕle qṭəʕle qarʕe w mofaqle i arnowayḏe me gawe w mofaqle u baytək diḏe me gawe di arnowo čəlle gawe du baytək mawfaqle i ʕəlbəkayḏe grəšle tlawʕo me diḏe qṭilole
hano ʕaṭaš marǧamaksi ḥayəm aṯi məllela li čilkaziye omər ḥayəmno grəšle tlawʕo ḥreto m diḏe hawi hama niv kušti
fayəš tlawʕo aṯi lu tarʕo omər ʕaṭaš marǧamaksi omər mən yo omər lo saymatwa i ḥəzbayḏux d yawmo hawxa d ḥoḏ̣anno ʕal i ruḥayḏux
omər kala i kalayḏux ḥoṯi emi yo xəd məbloliyo ono zlam kətli zərh aʕli w ḥoṯi emi yo kala mawbəl i kalayḏux kəbʕeno i ruḥayḏi d lo gəršatla
mqadamlele i kačke məllale əmmo qṭale əmmo graš qarʕe di tlawʕayo stene d lo gəršatla haha gəmḥayṣelux gpočaqlux gəmʕavaǧlux
efendim mḥele ruḥe bi ʕəlbəke a tre tloṯo karixi aʕla i kačke mədla l qarʕa di tlawʕaṯi grišola hawo ste mayəṯ ʕaṭaš marǧamaksi mayəṯ
əmmo aydarbo annaqla gəzzan omər lo zayʕat
yatiwi ʕal u ǧəllək dəṯṯe w maḥatle i kəmməkayḏe b qarʕe mḥele u rawṭayḏe ʕal u ǧəllək diḏe omər kəbʕenolux ʕal u quṣro d qarabuluṭ
aṯən se qarabuluṭ stene maṭʕalle u waxam naḏ̣ifo d kətwo kule haka be kmo ṭaʕne d waxam maṭʕallele w aṯi aṯi se ǧanpola
aṯi ǧanpola kḥayəm omər ya aḥuno ya nari omər mən yo kamili a šwaʕ əšnayḏe omər ya aḥuno omər mən yo omər bu baxtayḏux w d aloho kala i kalayḏux i barṯo du malko d məṣər kala i kalayḏux
omər ya aḥuno imkan latla bu qarʕayḏux gqoṭanno hat stene hiye ste grəšle qarʕe da tlawʕe di ruḥayḏe grəšle i ruḥo d ǧanpola ste ǧanpola ste mayəṯ 
efendim maṭʕalle arbʕi baġle mu mal diḏe kallat w dahwo w semo kul ašyah me diḏe w mṭele qarabuluṭ i barṯo du malko d məṣər w i čilkaziye hawən tloṯ
maruxile maṭʕalle arbʕi ṭaʕne d mal d kallat dahwo w semo me d ǧanpola w hule poṯe li walayayḏe annaqla
hule poṯe li dukṯo du ḥolo u ḥolo ste bəṯr mene makəmle u ʕumum dar ruʕye dab baqore du ʕumum di walaye ʕal u xwarəz diḏe
maṭi li ʕaqar diḏe kile kit ruʕyo komo omər ruʕyo omər mən yo omər qay komo hat omər ašər lu ḥolo d nari makəmle u ʕumum di walaye ʕal nari omər zux amər i bəšrayḏi aʕlux kaṯi nari w kəmṭele tloṯ pirat tloṯ kaloṯe mṭele arbʕi ṭaʕne d mal azze omər usuf aġa omər mən yo omər i bəšrayḏi aʕlux kaṯi u xwarəz diḏux
omər maḥetu u bašəl babawo bu ḥabs me zawno a brinat diḏi zbəṭwalle qamuškat naqqa ḥreto ǧriḥile omər maḥatte bi ḥabs
omər maṭi l daworo məlle daworo qay komoḥat hat w aq qanoynayḏux omər ašər l usuf aġa makəmlelan ʕal u xwarəz diḏe w hati yo ḥəznina aʕle
omər zux amər i bəšrayḏi aʕlux kaṯi u xwarəz diḏux w kətle arbʕi ṭaʕne dinore mal dahwo semo aʕme mṭele tloṯ kaloṯe ste aʕme
azze omər usuf aġa omər mən yo omər i bəšrayḏi aʕlux kaṯi u xwarəz diḏux mṭele arbʕi ṭaʕne d mal w dahwo w tloṯe kaloṯe stene
omər zbaṭu hawo ste čəkke hawo ste bu ḥabs
maṭi l ruʕyo d ṣafure omər ruʕyo omər mən yo omər qay hat w aṣ ṣafurayḏux kome hatu omər l usuf aġa makəmlelan ʕal u xwarəz diḏe
omər zux amər i bəšrayḏi aʕlux kaṯi u xwarəz diḏux mṭele arbʕi ṭaʕne d mal w tloṯ pirat ste aʕme
omər ašər annaqla šrolo yo omər marfeyunne mu ḥabs
aṯi bi dahole bi zərnaye bam məṭərbiye bu kef w bu ʕašəq l qume du xwarəz diḏe w efendim w mhəlle ak kaloṯayḏe aʕle… ti žmira saġ
əšme d babi patte yo ono me xarabale no w ʕumri ḥamməš w šti əšne yo
kətwo w latwo ṭaw m aloho latwo
hano kətwo malko u malkano əmmiwayle malak šahrawan malak šahrawan kətwayle waziro əšme titəlyos ʕiš w ʕamal diḏe hiye u maširono d ʕal u malko u qyomo w itowo wazirayḏe we titəlyos we
ḥa yawmo karəx u məǧləs diḏe du malkano omər ya u malkayḏan dlo ḥurma lo koweluxyo e omər kale u wazirayḏi aṣl hiye yo d hiye maʕmər aṣl hiye yo w širatkar diḏi
e omər ya u malkayḏi ya malak šahrawan ono gəzzi ṭolabnox ḥḏo i barṯo d mir sulayman kəmmila ʕadla gədṭolabnoluxyo
omər azzele su babo se mir sulayman omər məlle ha xer yo məlle towat saġ aṯino li xwazginiye di barṯayḏux ṭolabneyo l malak šahrawan
omər ahlan wasahlan hawlan ḥamšaḥṣar yawme mədda soyamno i barṯayḏi kar ʕal aʕ ʕayne
omər hawi qadar ḥamšaḥṣar yawme mədda bi ḥalo hul d simole takkuz maǧ ǧule w mu raḥal w mi badlayḏa me kul ašyah w aṯi lu wazirayḏe maruxole w məblole w mhirole mhərle i kalo d malak šahrawan lu wazirayḏe titəlyos
ʕal at təšʕo yarḥe l aloho hulele abro eh u malko omər ma grošamle w ma lo
omər kətli u wazirayḏi titəlyos hiye yo u širatkar diḏi gdoṯe rošamle omər aṯi u waziro titəlyos məlle eh ya u wazir annaqla u zʕurano hat d rəšmatle maḥatle əšme du kurrəkayḏe du abro du malko qambar zaman
ayna d kətyo qambar zaman bi arʕo alyaq mene w šafər mene lo kowe towe hano hah u abro di čiroke yo
haka šato haka tarte haka tloṯ maḥatle bu maktab maḥatle bu maktab w tlele u ʕəlm du maktab tamam
məllele lu malko omər annaqla mawlaflux u abrayḏi kul ašyah
omər ya u malkayḏi latlux ḥaqqiye omər ayna d kətyo i walaye omər gdoṯe u abrayḏux baš šuqone di walaye həngi d kətyo šafiro w layəq gṭorən at tarʕe dad dukanaṯṯe ptiḥe gəzzən li farǧe aʕle omər hat kəḏʕat ya u wazirayḏi
omər gmabramne b ġer šuqo ġalabe u ʕamo d kətyo šafiro kḥayri bu šufrayḏe w lo kowe d oṯe bayn di walaye gmawbele gmawlafle u dars bu taʕlim d kul ašyah daṣ ṣubayiye d kul ašyah di ʕaskariye
hano u waziro ḥa yawmo ḥaž latle ḥa lalyo kile yatiwo w qambar zaman ste kile yatiwo haž žbaye falake latle hano ḥa maǧ ǧən kqoyəm komalle lu ʕmirayḏe komər ya mire mi komər mən yo komər adyawma ḥzeli ḥa šufro bi arʕo layəq me diḏe layto u ʕmiro daǧ ǧən komər man yo
qayəm ḥreno maḥ ḥafritin daǧ ǧən l tamho omər ya mire mi omər mən yo omər ono ḥzeli adyawma ḥḏo ḥurma omər bu šufro bi arʕao d alyaq mena layt omər man yo omər sətti bədur yo i barṯo d malak ġannur yo
e omər aydarbo omər žqurm di arʕao ap pirat gməblənne sag gawre
u ʕmiro daǧ ǧən məllale de tre maxxu mičeku taḥte du qəryal du taxt diḏa w maḥetula barban d qambar zaman bi odayḏe w tre fərṭaʕne mšaleṭunne aʕlayye d nəktənne d maḥisi d saymənne kef w ḥanake ah omər ahlan wasahlan
omər tre maḥ ḥafritin daǧ ǧən gmičoki taḥte du taxt d sətti bədur w gməblila li oda d qambar zaman barban du taxt diḏe tre fərṭaʕne gəmšalṭənne aʕlayye gnəktənne gmaḥisi
hah kḥoyər qambar zaman kala kit ḥḏo bu falak di arʕo ḥḏo xoṯa layt hat man hat əmmo ono sətti bədur no w hat man hat omər ono qambar zaman no u abro d malak šahrawan no
omər tamo huwwe soz w qərar ʕam ḥḏoḏe la tre hayo mḥaramla ag gawre di arʕo aʕla w hiye ste mḥaramle ap pirat di arʕo aʕle d pirat d lo moṭe ġayni me sətti bədur i barṯo d malak ġannur
deri du lalyo dast d qedəmto mḥalaqla li šamṯo ʕal ʕaynayye a tre ṭawiʕi me d ṭawiʕi aḥ ḥafritin koṯən mičoke taḥte du taxt d sətti bədur w gməblila li walaye du babo gmaḥtila b dukṯa
gnohər gqoyəm hano qambar zaman kḥoyər i ḥatunayḏa layt sətti bədur layt aloho mhawən mdaywalle hawi fake w falqe 
aṯi i wazirayḏe titəlyos omər ha qay hawxa ǧari ebux omər ya titəlyos omər ono pirat lo ṭləbwayli menux i xatune d bramšəl kəbʕena menux ḥayo muryo aloho mṭaya lo gsamno čara menux
u waziro ste b ʕaql yo aṯi məllele lu babo omər ya malak šahrawan omər mən yo omər u abrayḏux qambar zaman mdaywalle hawi pake w palqe
aṯi malak šahrawan ha abri xer yo qay hawxa ǧari ebux omər u waziro koḏəʕ ono lo ṭləbwayli maxxu pirat w mṭele bramšəl ḥḏo məṭyole u taxt diḏa w tavda maḥtole i qəryalayḏa sətti bədur yo i barṯo d malak ġannur w haka lo kəbʕat ste kala i ʕisaqṯayḏi b iḏi mḥalfolan w hulan soz ʕam ḥḏoḏe ono mḥaramli ap pirat di arʕo w hiya mḥaramla ag gawre di arʕo aʕla hawxa omər e
omər ya wazir omər mən yo omər qay hawxa səmlux bu abrayḏi omər ya u malkayḏi ono haž mi masalaṯi latli
omər ḥur towelux haž w nopəq masayəl hawxa menux bəṯr i ǧəzayḏux ġalabe yo omər i ǧəzayḏi kalyo no
eh omər ya u abrayḏi kala bi manṭəqa d kḥokamno ono malko no malak šahrawan no gmoṭeno ap pirat dag gawre dlo gawro d kənne abnoṯe d kənne armalyoṯe mnaqilux ḥḏo ayna d maḥtat iḏux aʕla ono gṭolabnuxyo
omər ya ba ono soz ʕam aloho eli w li xatunaṯi hulan soz ʕam ḥḏoḏe d ono pirat lo moṭeno w hiya gawro d lo šəqlo ḥayo muryo aloho bəṯr mena pire lə gmoṭeno
w u kurrək hawi mḥalaqle lu weš aʕle w zbəṭla li tangazariye w lat taxture gmoṭanne l reše ksaymi lə ksaymi čara w midara lə ksaymi me qambar zaman w maṭi li daranǧe du mawto
hano ste malak šahrawan mḥabasle u wazirayḏe hulele ǧəza ʕal d ǧari hawxa bu abro taxture bi arʕo lo fayəš d lo mṭalle l reše d qambar zaman w čara lawi dard yo u dard di pire zaḥme yo
haṯi ste i kačke be aydarbo ǧari bu nxiroyayḏa b qambar zaman sətti bədur hawxa ǧari eba mḥalaqle lu zang du mawto aʕla w li razale w li balangaziye w lu kewo w li razale aʕla kəmmo ax qambar zaman
hano kətla aḥuno kəmmile marzawan hano tuǧar we mʕadele u bazərgan diḏe d ze li tiǧariye 
i emo məllale əmmo abri omər mən yo əmmo abri ḥoṯux kala ʕal i daranǧe du mawto zux krax ʕal qambar zaman be lo gmoṭatla xabro mene tolat as səḥḥiye mene ḥozina ʕiš diḏa mən yo balki ḥoṯux lo mayṯo
hano ste gmičək bi gamiye w koṯe ʕal u baḥar kqaymo i hava i vərṭonak ʕal i gamiye w i gamiyaṯe mparpso w kule piže di gamiye kəzza b dukṯo hano marzawan ʕal piže me di gamiye hawi qav du baḥar
maṭi li walaye d malak šahrawan u waziro mḥabso yo kile bi odakke mḥabso bu šubbak kḥoyər kaṯi zlam ʕal dapke ʕal u baḥar sobah we hama šməṭle aǧ ǧulayḏe mḥalaqle ruḥe bu baḥar l titəlyos lu waziro mawpaqle u zlamano marzawan mu baḥar
omər ha abro qay hawxa ǧari ebux omər ya u aġayḏi ono kkoraxno ʕal qambar zaman ḥoṯi maṭyo li daranǧe du mawto mak karbat diḏe aʕle kkoraxno
eh omər ʕomər bayte d aloho madam aʕle kkərxat w darmonayḏux kale gabi halux mṭele marzawan
omər ya malak šahrawan omər mən yo omər hano u aḥuno d sətti bədur yo hano taslim diḏux mawbele su abrayḏux efendim d msahele balki nofəl raḥa ebe w noyaḥle hiye ste u dard diḏe mḥele ʕal i ḥoṯo w korəx aʕle
mṭalle marzawan u aḥuno d sətti bədur se qambar zaman omər ya aḥuno omər mən yo omər ḥoṯi ste nafilo xoṯux w aʕlux gəmšaylo w mak karbat diḏux w naxwaš yo w msahele qambar zaman ġalabe gəmsahele
komər ya aḥuno lo zayʕat gmobannux l gab ḥoṯi w hoṯi stene aʕlux ǧari eba ah omər ahlan wasahlan
de dvira w de dwera komər hano qambar zaman bay yomoṯe de de de gdoʕər ʕal ruḥe hawi daʕər lu darbo d meqəm nayəḥle
malak šahrawan aṯi ḥəlle bu abro omər ʕomər bayte d aloho d nayəḥle lu abrayḏi ṭro tə mede loweli
ḥa yawmo napiqi hiye w marzawan napiqi li gazma omər ya aḥuno omər mən yo omər aməlle l babux d obelan xarǧiye howina msayyər əzzano bu papur ʕal u baḥar kərxina bi arʕo w mətkayfina əxlina šotina omər ahlan wasahlan ya aḥuno u mal d babi ġalabe yo gṭolabno u mede d ṭolabno lo komər lo
aṯi qambar zaman omər ya ba omər mən yo abri omər kəbʕeno d obatli zaxira w quwa d koraxno bi arʕo w mətkayafno w doʕanno lu kawn w lu zaman d meqəm
omər abri ax xazayən d babux ġalabe ne omər hulele u mede d lazəmle i xarǧiyayḏe ele w l marzawan mqadamme qume du baḥar w aṯi u papur čiki bu papur w səmle lu papur ḥaraka w azzən haka yawmo haka šabṯo omər maṭən li walaye d marzawan d kətyo sətti bədur i ḥoṯo eba
hano ste məllele omər ya aḥuno qambar zaman omər mən yo omər de gmaḥənno b odakke harke w gəzzi msahanno ḥoṯi kmo ḥoṯi ste gdomanno kale mṭeli qambar zaman gəmsahanna balki nopəl raḥa eba d qədro qaymo w yətwo omər ya aḥuno hat kəḏʕat
hano marzawan azze omər ḥoṯo əmmo mən yo omər i bəšrayḏi aʕlax kale mṭeli qambar zaman w d annaqla qum ʕadəl ruḥax xd i baybunto d lawšo i xamlayḏa lwaš i badlayḏax w axul w mətkayəf a kmo yawmani gmoṭene l gabax d ḥozatle ġalabe gtowat fərḥan w gnoyaḥlax
omər i kačke d šamiʕo u xabrano du aḥuno bay yawmoṯe gəmkayfo w kəxlo w šətyo w gnoyala aṯyo li ḏ̣arbo d meqəm sətti bədur əmmo de mṭaye
hano ste gəzze gmašməʕ u babo komər ya ba komər mən yo komalle l malak ġannur komər mṭeli qambar zaman w u dard d ḥoṯi aʕle we
e omər ya u abrayḏi zux mṭaye ono soz huli bəṯr me d kətyo ḥoṯux leba aʕle gmohanna aʕle azzən mṭalle qambar zaman w mhərre sətti bədur aʕle
omər i šatayo omə l aloho hule mall ilone w mab baxčat dəṯṯe omər ʕal poṯe d qambar zaman omər u ḥa b tloṯo w b ʕaṣro w b tleṯi haqqa l aloho hule ʕal poṯe du zʕurawo mal w təkyan mab baxčat w mak karme w me kul ašyah dəṯṯe
omər fayiši haka yarḥo haka šato haka tarte gabayye haka tloṯ
omər ḥa yawmo hawo ste aṯyo i emo u babo qambar zaman aṯən l bole u waxt w u zaman
omər kḥayro i kačke sətti bədur ebe məlla ha qambar zaman omər məlle ya sətti bədur ono ste kəḥzelax abre d malko no w meni w ze l babi latle w yawma ʕayne d babi bu darbayḏi yo haka hani šato haka tarte ono kkoraxno bi ġaribiye d əbʕe doʕanno laf babi babi w emi ʕaynayye bu darbayḏi yo eh əmmo gṭəlbono əzən me babi w gsaymina ḥaraka
aṯyo sətti bədur əmmo ya ba omər mən yo barṯi əmmo hano qambar zaman komər hani šato haka tarte bi ġaribiye w ʕayna d emi w d babi bu darbayḏi yo kəmʕayši u darbayḏi d əbʕe d obat əzən diḏi ono ste abre d malko no w ḥa lḥuḏe no d əzzino lu mamlakat diḏi
omər ya i barṯayḏi oġur w falak dəṯxu du xer kala gdobenax ʕaskar w quway w zaxira w u mede d əbʕat u mal d babax ġalabe yo omər u malko omər səmle i barṯo kar mu raḥal me kul ašyah hulela ʕaskar mufriz d ʕaskar aʕma w rawixi ṭləbbe xaṭər maḥ ḥaḏ̣ar mu babo w səmme ḥaraka l qambar zaman w li ʕaskar w li aṯto
omər aṯən li walaye li walaye d malak rumanes omər malak rumanes u malkayḏa yo omər u malko di walayaṯi yo
omər hawo ste dəqle i čadərayḏe l qambar zaman qume di walaye efendim hiye ʕiš w ʕamal diḏe gəzze lu ṣaydo w lu kef w lu nečir diḏe ʕiš diḏe lo gmoṭe mi arʕo
omər kale hiye w i aṯtayḏe taḥta di čadəraṯṯe omər ḥa yawmo gle ṣafra di aṯto omər kətla dərraye ʕal ṣadra omər obəʕ d mkase ṣadra di ḥurmayḏe d sətti bədur omər ḥəlle aṯi ṭayro lqəṭle i dərrayo me ṣadra di aṯto
omər hama hiye hawxa şre ḥaṣo qayəm kətyo məlle gzobaṭne u ṭayro gdomər pər gmaḥət tamho gəmhaləx gəzze hiye ste hawxa bəṯre rabano qayəm šre ḥaṣo w zalṭono ha l zboṭo u ṭayro w ha l zboṭo w ha l zboṭo w ha l zboṭo
ḥəlle kṭawəʕ u yawmo aʕle w bu kar w bu ʕamalano qambar zaman raḥəq mi aṯto w mi čadərayḏe w mi ʕaskar diḏé w ḥaru u ḥal aʕle w hawi šapərza w balangaz
i aṯto ste kqaymo mə kqaymo qambar zaman layt ḥəlla kənne aǧ ǧulayḏe bi dukṯo ḥəlla b ṣadra əmmo həh u mede d maṭile l qambar zaman mi dərrayaṯi d ṣadri yo mayo maṭileyo
lwəšla aǧ ǧule du gawro w hiya maḥatla əšma qambar zaman b dukṯe du gawro
hano qambar zaman gdoṯina annaqla bəṯre gṭorina sətti bədur hano koṯe l walaye i walayaṯi daǧ ǧuhu yo w yawme d šabṯo yo kənne ad dukanaṯṯe w kul ašyah m dəṯṯe ǧuhu ne ṣxire hano ste kqoləb u ṭayro li baxča d xarmane ǧuhu w tamo u ṭayro kmətle
hano ste kšopəʕ bi walaye daǧ ǧuhu noše lə kḥozele koṯe su ǧanono di baxča ha aḥuno šlomo aʕlux omər ahla w ġalabe b xer aḥuno ha omər ṭayo hat ṣuroyo hat omər ašər aḥuno kurmanǧ no ṭayo no e omər ono ste bi walaye d xarmane ǧuhu bayn daǧ ǧuhu ṭayo no u ǧanono di baxčayḏe no hama de aḥuno ono w hat gʕawdina bi baxčaṯi w gduxlina u laḥmayḏan e omər aḥuno ahlan wasahlan gšəġlina bi baxčaṯi
omər i šatayo šġəlle bi baxčayo omər l aloho lawle tə mede mi baxčayo omər all ilonaṯṯe ḥaroše napiqi w mede l aloho lawle mede mena
omər hano ste i ḥurmayḏe sətti bədur omər hano l malak rumanes qrelela ḥa yawmo mʕazmole hiye komər qambar zaman yo lo koḏəʕ mšayele u abro d man yo omər u abro d malak šahrawan no
omər ya u braziyayḏi madam u abro d malak šahrawan hat tux l gabi gdobenolux sətti bədur i barṯayḏi d obenolux nazhatilzaman i barṯayḏi mġalaṭli u xabrawo gdobenolux nazhatilzaman i barṯayḏi
haṯi i kačke lawilayo d lo qaymo qayimo l iḏe sətti bədur yaʕni maḥatla əšma qambar zaman qayimo l iḏe du malko d malak rumanes nšəqla iḏe du malko efendim mbaraxle i barṯo aʕla w maṭyola taḥte di čadərayḏe
bu kar bu ʕamalawo lalyo w tre tloṯo kḥayro i kalo kəmmo malava haṯi mə ḥṭiṯo rabṯo səmli hano u malkano qambar zaman lo kobe w lo šoqəl aʕmi haṯi i taǧidayḏe mən yo du malkano d abre du malko d lo kobe w lo šoqəl aʕmi
ḥa yawmo sətti bədur məllala əmmo kit dukṯe di naniye gabax əmmo ya u malkayḏi kit dukṯe di naniye gabi əmmo ašər gdəmmallax di doġriye ono ste ḥurma xoṯax no faqat ono w hat gkolina kətli zlam qambar zaman u gawrayḏi haka l aloho səmle naṣib w xer aṯi šxa ono w hat gtowina at tartayna hawiyat e əmmo qmaqblono b qarʕi w d babi ono ste xoṯax gməṭyono qəm diḏi bu ḥal diḏax
maḥtole l malak rumanes gumrukči gəmgamrko u mal d koṯe bap papure ʕal u baḥar w kul ašyah qambar zaman gəmgamrakle
haṯi gṭorina mena annaqla gdoṯina ʕal qambar zaman maḥatle əšme aḥmad w kile bi walaye d xarmane ǧuhu kšoġəl bi baxča ʕiš w ʕamal diḏe w du ǧanono kšəġli
i šatayo l aloho hule deri šato mi baxčaṯṯe mede dlo qadar fləġġe az zaytunaṯṯe ele w lu ǧuhu w lu ǧanono kul ḥa qayəṯle kmo tanagayat haka ʕəsri w haka tleṯi w haka arbʕi
mḥalle bi baxčaṯṯe ḥa yawmo mḥele l qambar zaman i qazmayḏe napəq kesoyo kmoyəd u kesoyano kʕobər kala škafte mliṯo mliṯo dinore w kile i dərraye di aṯto ʕal qarʕa di kawmo dad dinore
omər aḥuno omər mən yo omər tux aḥuno l aloho hule omər aḥuno naṣib diḏux yo omər lo kowe efendim pləġġe ak kallawat dəṯṯe kul ḥa qayəṯṯe tleṯi tanagayat d dinore ele w lu ǧanono
hano ste hawyo i gamiye d xarmane ǧuhu kar d əṯyo li walaye d malak rumanes d məṭyo u mal diḏa mzabnole li walaye az zaytune w mal diḏa
hano ste qambar zaman məllele lu aġayḏe omər ya u aġayḏi omər mən yo omər ono ste qayəṯwayli kmo tanagayat d zaytune kəbʕeno d maḥənnənne bi gamiyayḏux w oṯeno aʕmux mzabannənne omər qay lo koṯat səm ruḥux kar
maḥatle ad dinorayḏe kulle bat tanagayat w mlele kul ḥa hawxa maḥatle əšmo d zaytune aʕlayye w maḥatle i dərrayayḏe ste b gawe d tanagaye manək w mḥalaqle at tanagayat daz zaytunayḏe mḥalqile l gawa di gamiye
hawyo i gamiye kar i aṯto du ǧanono du dast bərayḏé mqawlǧo omər aḥuno waxt d gsaymo i gamiye ḥaraka w gəmfayšat
omər aḥuno axili laḥmo w malḥo me qum iḏe di ḥurmayḏux hul d lo noyaḥla ašər lə gṭoreno lo gəzzi walaw d saymo i gamiye ḥaraka stene
ha bu karawo mayiṯo i aṯto du ǧanono dudast bəra d qambar zaman hul d təlyəlle i gamiye səmla ḥaraka azza li walaye d malak rumanes w qliʕole hule l xarmane ǧuhu u mal diḏe kule mzaballe
omər ya rabi u zlamano u ǧanonayḏi fayiši a kmo tanagayatani daz zaytunayḏe w l aṯi aydarbo soyamno appe
haṯi ste sətti bədur gumrukči yo šamiʕo u xabrayḏe əmmo madam u moro latyo rešayye d obatline kəmmi az zaytune daǧ ǧuhu basime ne ono gzowannənne l ruḥi omər gdobenuxne
mṭela u qaponči tqilile hule ḥaq d xarmane ǧuhu w məllale laḥ ḥəmmal əmmo mawbelu az zaytunani l taḥte d čadərayḏi w mṭalle az zaytune l taḥta di čadərayḏa 
ʕaṣriye aṯyo hawyo kar w aṯyo me feme du baḥar mu gumruko du mal aṯyo hawyo kar ʕaṣriye məllala l nazhatilzaman əmmo ya nazhatilzaman əmmo mən yo əmmo zwəlli adyawma ʕəsri tleṯi tanagayat d zaytune kəmmi az zaytune daǧ ǧuhu basime ne mṭay ḥozina ḥozina gmətxoli yan lə gmətxoli
omər nazhatilzaman azza mṭela tanagaye maz zaytunanək w ftiḥola ftiḥola l sətti bədur kḥayro kla i dərrayayḏa ʕal pema di tanagaye bat tawfiqat d aloho eh əmmo l aloho mʕadlole
aṯyo mšadalla tre polus əmmo zoxu ḥzayu xarmane ǧuhu be səmle lu papur diḏe ḥaraka lo səmle aṯən əmmi bavo lo səmle ḥaraka w kil i gamiyayḏe əmmo zoxu zbaṭule mṭayule larke mṭalle xarmane ǧuhu omər mə kəbʕatlux meni ya qambar zaman omər abadan kəbʕeni u moro daz zaytunani menux harke d lo moṭatle gqoṭaʕno qarʕux
hano ste xarmane ǧuhu məllele lu brazi omər rwax b taqsi w zux bram ʕal u baḥar w aməlle haha poṯo ḥləqto ḥḏo dlo ḥloqo kṭəlbilux
hano ste u brazi d xarmane ǧuhu gmičək bu taqsiyayḏe ya alla w ya xude i walaye d xarmane ǧuhu ayko yo
koṯe komalle l aḥmad aḥmad komər mən yo kṭəlbilux bi walaye d malak rumanes maḥatle bu taqsi gmoṭele
kḥayro sətti bədur lu ḥal diḏe li fəqriye d čik eba w li balangaziye məllale l xarmane ǧuhu əmmo hat zolux dastur yo elux zolux hiye čik bu papur diḏe səmle ḥaraka l xarmane ǧuhu
hano qambar zaman kəmmole sətti bədur kəmmo lo kəḏʕatli komər lo koḏaʕnolax malik na šowutu ono sətti bədur yo i aṯtayḏux no hani zaman azzux w lo kəḏʕat l nošo hul d mbašbəš əšmo w mbela li ḥəmmam səmle ḥəmmamiš
əmmo kala i badlayḏux aʕli hama bi badle ḥur lo kəḏʕatli hulale i badlayḏe
efendim huwwe u xabro l malak rumanes əmmi i bəšrayḏan aʕlux kaṯi u ḥaṯnayḏux u ḥaq ah omər ahlan wasahlan dis naqqa ḥreto mhəlle nazhatilzaman i barṯo ʕal qambar zaman w hiye w sətti bədur hawin hawiyat
hawən hawiyat at təšʕo yarḥe l aloho hulalle tre abne maḥatte ḥa əšme abǧad w ḥa asʕad a tre abnaṯṯe ann abne di čiroke ne
ha dvera ha dwera haka tloṯ əšne arbaʕ maḥtənne bu maktab hawən birawar qadar ḥṣar əšne
ṭləbbe qambar zaman lu safar tloṯo yarḥe məllalle lat tarte pirat diḏe omər ḥur ono gəzzi w aḏnayxu ʕal an naʕime ʕal abǧad ʕal asʕad w ono gəzzi tloṯo yarḥe ṭləblali li ḥkume lu safar qambar zaman hule poṯe lu safar
w at tarte pirat yarḥo yo haka tre yo at tarte pirat ḥašša i štaġaliye adab yo hayo məlla layo əmmo hat ṭro məǧġəl u abrayḏax aʕmi w hayo əmmo ṭro məǧġəl diḏax aʕmi
qrannanne lan naʕime an naʕime oh b ayno dino kowe hatu yawmo ammoṯayna gməqritu w aydarbo gməǧġolina aʕmayxu
ap pirat mšawarre b ḥḏoḏe əmmi yawma d oṯe qambar zaman mu safar an naʕimani gdəmmile lu babaṯṯe gqoṭəʕ qarʕe d tartetayna
gqorinale lu ǧalodo gmaslminanne lu ǧalodo ṭro qoṭəʕ qarʕe da tre naʕimayḏan qralle lat tarte lu ǧalodo əmmi mawbəl a tre naʕimani l dukṯo raḥəqto w ǧladən
baʕ an naʕime dam malke ne efendim an naʕime dam malke a tre lwišoye w məpqile lu ǧalodo mḥele qumayye w məblile l ṭuro xarabǧəh
a tre zbəṭṭe i nawqe d ḥḏoḏe omər aṯyo u ǧlodaṯxu hawo komər ono bi qamuṯo qṭaʕ qarʕi hawo komər ono bi qamuṯo qṭaʕ qarʕi w a tre zbəṭṭe i nawqe d ḥḏoḏe w kəmmi tavda qṭaʕ qarʕayna
hano u ǧalodo komər aydarbo qoṭaʕno da tre naʕimani w me ṣafro oṯe u babaṯṯe w way bəṯr w mšayəl w nəpqo aʕli u kənez diḏe gḥoyakle
mətfakalle b ʕaql diḏe lu ǧalodo omər lo gdobeno i baratiyaṯṯe a tre naʕimani ṭro əzzən bi arʕo kərxi w ono ʕal mə diḏi gǧoladno qarʕe dann abne du malko w maḥənno u obal du malko b qḏoli me ṣafro d doʕər mu safar u kənez diḏi gḥoyakle me šawʕo babe w vər
hano u ǧalodo məllalle omər ya ann abnayḏi əmmi mən yo omər zoxunxu b briṯo li walayaṯi haw oṯitu w zoxu bi arʕo omər hani a tre naʕimani du malko d qambar zaman mhalaxxe omər maṭən l walaye omər li walaye du malko daǧ ǧuhu li walaye d daqnanus du malko daǧ ǧuhu
omər hano abǧad u naʕimo yo məllele lu aḥuno ya asʕad omər mən yo omər aḥuno omər ṣahyo no kəbʕeno d əzzux ṭəlbatli paške d maye w moṭatli paške d maye gəmganganno hedi hedi bi ǧaʕda 
omər aṯi d ṭolable paške d maye omər hano ḥa ǧuhu gloqe gloqe b abǧad kḥoyər mən xort layəq šafiro yo omər hano gzobaṭnole gmawbanne l bəstana li malkṯayḏan gsamnayo hadiye w gmawbannayo
w gmoṭe abǧad gmaḥatle lawġul gzobaṭle hano asʕad koṯe lo aḥuno w lo mede way aḥuno kkorəx harke w tamho asʕad lo kḥoze u aḥuno
u aḥuno gəzze gmawbele u ǧuhu w gəmḥabasle w maḥatle lawġul komalla li barṯo hwayle moro lu zʕurano w xdame hul d kəmlo i šato gməblinalayo li malkṯayḏan li bəstana gsayminalayo hadiye
asʕad gdoʕər li walaye kkorəx baš šuqone di walaye gloqe hiye w ḥḏo ḥurma layəq šafərto b ḥḏoḏe gəmḥalqi iḏayye ʕal qḏole d ḥḏoḏe w bu kef w bu ḥanak hiya raḏ̣yo ebe w hiye hawi qayəl eba a tre nafəl lebayye b ḥḏoḏe
ayko gəzzan ayko lo gəzzano se aḥmad u katəb di maḥkama zbəṭṭe ruḥayye ʕal aloho w bəṯr ʕal aḥmad ʕal u katəb di maḥkama
šlomo aʕlux aḥuno ahlan wasahlan xer yo aḥuno omər ašər aḥuno mṭelili i xatunaṯi kəbʕeno d məhratla aʕli ya aḥunayḏi 
ah omər aḥuno ahlan wasahlan me tamo larke ʕal ʕayni w d babi dəšlux u mede d əmmat u ṣəbyonayḏux gəmkamannole omər gəmkamanno u ṣəbyonayḏux u mede d əmmat aḥuno tamam yo
haṯi i kačkaṯi d mṭele l asʕad kəmmole l aḥmad qum mṭayli flan mede w gdayšo bas sefoqe w gməǧġolo ġalabe haqqa zoyudo gəzzala
hano asʕad gmoyəd u sayfo gmoḥela sayfo w kqoṭela
aḥuno qay hawxa səmlux omər aḥuno ono i ḥḏo d kətyo hawxa tə čara lə gmaʕǧabnola
maḥtəlle b talise w hano asʕad omər ono gmawbanna w mḥalaqna bu šaṭ dam maye
aḥmad u katəb di maḥkama omər aḥuno u dayfayḏ̣i hat ono aʕli yo d mawbanno i ḥurmaṯi mḥalaqna bu šaṭ dam maye
midole l ạhmad lu katəb di maḥkama w mḥalqole ʕal kaṯpe u lalyo haka saʕa bu lalyo haka tarte yo hiye w ap polis tiqatiqa bu šuqo laqən b ḥḏoḏe mhawarre aʕle mḥalqole
ap polis gəzzən gḥayri kala ḥḏo ḥḏo qṭəlto b gawa di talise mədde l droʕe d aḥmad w mballe li maḥkama əmmi u zlamano aḥmad qṭile ḥurma
yawmo lo daʕər tre lo daʕər ʕal asʕad asʕad ayko yo aḥmad əmmi hoo lo šamiʕat zbəṭṭe lap polis w mḥalaqqe li maḥkama
hano ste asʕad aṯi li maḥkama omər ya ḥakəm omər mən yo omər i ḥurmaṯi i ḥurmayḏi yo eli qṭiloli w aḥmad bari yo ono u ḏ̣ayfayḏe no eli qṭiloli hawo komər eli w hawo komər eli
hano u ḥakəm w u muddilʕumum mšawarre b ḥḏoḏe u ʕumum d kətwayne gabayye aydarbo saymina hama d saymitu b diḏan hawo komər eli w hawo komər eli gsaymina a tre barat
huwwe i baratiye d aḥmad w d asʕad da tre w səmənne barat əmmi ya u abrayḏan hat stene ṭrowat bi maḥkama gabayna mbašər qum iḏayna maḥatte asʕad ste qm iḏayye hiye w aḥmad xəd tre aḥunone
ḥa yawmo napiqi hawən msayyər hani stene gəzzən barban du baḥar b waxt kəmlo i šataṯṯe
hano ste u ǧuhu gmawpəq kurrəkayḏe u zʕurayḏe gmawpəq abǧad w gmaḥətle bi gamiye w ya allah ya xude d mawbele samle hadiye l bəstana li malkṯo daǧ ǧuhu w gmawbele kobelayo l bəstana
kḥayro bəstana ebe šabaḥ l aloho hano mə xaliqayo əmmo hano gṭəryalliyo w mbarxalle aʕli saymalliyo gawro l bəstana i malkṯo daǧ ǧuhu
i naqqa tawən aǧ ǧuhu kar ḥərre gətlela əmmi hah i malkṯayḏan hano gṭəryolayo gəmbarxolayo ʕal ruḥa ksaymola gawro
kqaymi dlo mi malkṯo ggənwile gmoṭanne ṣabaṭ gmaḥtile bayn du ṣabaṭ gəmqaydi u ṣabaṭ w gəmḥalqile bu baḥar gəmḥalqi abǧad bu baḥar
hano i malkṯo bəṯr me d azzən d səmle ḥaraka lu papur dəṯṯe daǧ ǧuhu kəṯyo kḥayro abǧad layt harke tamho layt
hano ste bat tawfiqat d aloho an naʕimani u aḥuno w aḥmad kowən msayyər kərxi barban du baḥar ḥərre kaṯəlle ṣabaṭ ʕal u baḥarano
kəmqadmi lu baḥar gmoḥe u sər du baḥar aʕle w aš šalqat diḏe kqəlʕi u ṣabaṭ koṯe w gəmqaru l gabayye
ya aḥuno kaṯilan hadiye ʕal u baḥar
gmaydi u ṣabaṭ dəṯṯe bat tawfiqat d aloho ktawrile kḥoze kile u aḥuno abǧad b gawe du ṣabaṭano
hah aḥuno xer yo omər ya aḥuno hat azzux d moṭatli maye w hano l ḥa ǧugu zbəṭleli w hani šato ono bu baytayḏe gmawkeli w mašteli səmleli hadiye l bəstana li malkṯaṯṯe hano leba di malkṯaṯṯe nafəl ebi
ḥərre gṭəryoli l ruḥa gqaymi bəṯr mi malkṯaṯṯe dlo mena gmaḥtili bu ṣabaṭ w gəmqaydi u ṣabaṭ mḥalqili bu baḥar
kobi xabro li maḥkama i maḥkama kobo xabro li ḥkume gzəbṭi u ʕumum daǧ ǧuhu u ʕumum daǧ ǧuhanək kulle gəmḥalqi bu baḥar qəṭlənne hano ste yatu gabayye bi maḥkama
annaqla gdoṯina ʕal malak šahrawan
omər malava hani zaman u abrayḏi qamar zaman azze bi arʕo w lo mšayeli aʕle napəq malak šahrawan w aṯi ʕal u šeyolo du abro w korəx bi arʕo
hano ste koṯe qambar zaman lu bayto an naʕime ayko ne əmmi an naʕime azzən bi arʕo lo kəḏʕina lo ayko azzən o lo ayko lo
hiye ste gnopəq korəx w hano ste malak ġannur koṯe korəx ʕal sətti bədur i barṯo
a tloṯo malke gkərxi w nəpqi
kkərxi bi arʕo koṯən li walaye tano du ǧuhu d rumanes ǧuhu koṯən li walayayḏe w gəmšayli
gloqən am malke a tloṯo arbʕo b ḥḏoḏe
an naʕimaṯṯe hawxa ksoyəm aloho ḥaz gloqən b ḥḏoḏe bi walaye d rumanes ǧuhu
hawən bi maḥkama ʕam ḥḏoḏe fada w laqən kulle b ḥḏoḏe w aḏiʕi l ḥḏoḏe
hano ann abne d qambar zaman mərralle lu babaṯṯe əmmi ya qambar zaman omər mən yo əmmi aḥna gdəmminalux i masale d aṯyo b qarʕayna 
e d mkamlatle ann abnayḏux na w d lo mkamlatla šxa aḥna w hat mede latlan ʕam ḥḏoḏe omər ya ann abnayḏi ameru
əmmi hat azzux lu safar w at tarte ammoṯayḏan mdaʕalle aʕlayna bu ʕiš lo ṭowo w lo mṭelan qəm diḏan d saymina ʕiš lo ṭowo appe
w mšadarrallan ʕam u ǧalodo ḥatta d qoṭəʕ qarʕayna
u ǧalodo ḥəlle l baxte hule i ʕafoyayḏan w lo qṭəʕle qarʕayna aḥna yamwa kaṯina harke
eh məllele l malak ġannur omər zux hat mbəl i barṯayḏux w məllele l malak daqnanus omər hat ste zux mbəl i barṯayḏux
annaqla fayišina ono babi w hatu ya ann abnayḏi malak šahrawan ono w hatu arbʕotayna
omər azzən mṭannanne i malkṯo daǧ ǧuhu guləstana bəstana at tarte malkyoṯe daǧ ǧuhu
w efendim rawixi bu papur aṯən li walayaṯṯe w mhərre at tarte bəstana w guləstana ʕal qambar zaman… w hun žmira saġ
ono dawəd no u abro d laḥdo d be patte no me xarabale no emi ližbaʕ yo moladno bi šato alfo čaʕmo tmone w tleṯi əšne
kətwo w latwo ṭaw m aloho latwo
əmmi hano məṣṭafa hiye w aḥuno rabo əmmi kamili w lu rabo mṭelele pire u naʕimo sarbast yo gəzzele lu ṣaydo gəmṣayəd
əmmi hano u rabo əmmi gmaku gawe mene məlle ya aḥunayḏi bas saymat hawxa bayzat u medayḏan w əzzux lu ṣaydo kul yawmo məblat arbʕi greʕe aʕmux ḥamši greʕe aʕmux bayzat u malayḏan
əmmi hano məlle mṭay fəlġina u mede d kətlan kule fəlġinale ʕal ḥḏoḏe w ono sarbast no ʕal ruḥi
əmmi mədde mqasamme u hno d kətwalle bu bayto kule fləġġe ʕal ḥḏoḏe fayəšše i kone əmmi mədle u sayfo w qṭəʕle i kone fliġəlle ʕal ḥḏoḏe əmmi kətte mharṯo kḥel əmmi kala hayo ste maṣərto lawġul əmmi hayo ste hedika məlle mṭay fəlġinala əmmi mədle li mharṯaṯi grəšle u sayfo simole tarte šəqqat mḥalaqle šəqqe lawo ḥdo lawo
əmmi məlle ono gəzzino annaqla əmmi i emo əmmo zolux u ḥalwayḏi lowe ḥalal aʕlux howe ḥaram aʕlux bu darbo d aloho
əmmi nafəq əmmi hawi hamməšmo greʕe ḥawrone aʕme kar w nafiqi mi walaye w məṭərbi xalile məṭərb ste aʕme
w mḥalle ʕal u darbo mhalaxxe qunaġ в yawmo yo haka tre to mhalaxxena
əmmi tamo madʕalle qarʕe ʕal aḥ ḥawronayḏe məlle ya ann aḥunonayḏi more d naʕime hatu more d nxirayoṯe hatu ayna maxxu towe lebe ʕal u bayto dʕaru aloho howe aʕmayxu
əmmi tamo daʕiri aḥ ḥawrone əmmi fayəš xalile məṭərb tak lḥuḏe hiye aʕme
əmmi məlle xalile məṭərb omər məlle mən yo ya u aġayḏi məlle dʕar hat ste omər məlle ʕaybo yo ya u aḥunayḏi d doʕanno w mawtayḏi w diḏux b ḥa yawmo gtowe ʕam ḥḏoḏe w lo kowe d doʕanno
əmmi mhalaxxe mḥalle bu nav čol w mhalaxxe yawmo yo tre yo tloṯo arbʕo yo ḥamšo yo gəmhalxi
əmmi maṭən l margo əmmi tamo hawən paya bu margawo w yatiwi w mawfaqqanne muklo axəlle əmmi maḥatle lu aġa qarʕe daməx
əmmi hano qayəm hedika mə ksoyəm əmmi mədle lu səsyayḏe maṣəlle w qayəm nafəq
əmmi i naqqa d nafəq əmmi kḥoyər kala kito kone harke əmmi azzele ḥəlle kal kit kačke taḥta kəmmole lu yawmo nḥat šəlqono l dukṯux
əmmi kḥoyər kala i barṯo du ʕammo omər məlle šlomo aʕlax ya i ḥoṯayḏi əmmo ahla w sahla ʕal aʕ ʕayne ya u aḥunayḏi omər səmlale fənǧane d čaye štele w qayəm aṯi
omər maqəmle məṣṭafa omər qum ya u aḥunayḏi ya məṣṭafa kala i barṯo d ʕammux harke taḥt i kone halux əzzan l gaba
omər aṯən taḥt i kone omər aḏiʕi l ḥḏoḏe omər səmlale qaḥwa omər aṯi u babo wa tloṯo aḥunone komər yatiwi
omər məlle ya u ʕammayḏi ya u bahrayḏi omər məlle mən yo məlle aṯino li mərhovaniyayḏux d obatli i kačkayḏux
omər ašər lo kobenola omər l məṣṭafa mədle mḥele iḏe bi xurǧazinayḏe w mədle lakmo d dahwo w bəzle i nišaniyayḏa
omər tamo omər hedika məṣṭafa qayəm rawəx ʕal i səstayḏe hiye w xalile məṭərb w mḥalle azzən lu nav čol omər azzən kalən bu čol maqəmme i čadəraṯṯe
omər kḥayri mə kḥayri omər kaṯi ʕeze aʕlayye w ʕwone aʕlayye mede ġalabe
omər məlle alo benamusiye hawxa lo mašpaʕli ʕar ruḥi w gəzzi l qumayye
omər madʕalle l xalile məṭərb məlle ya u aḥunayḏi mə ḥarulux omər məlle lo kowe benamusiye hawxa huli soz lo kmašpaʕna ʕar ruḥi
omər qayəm azzele omər mḥawrabbe omər qṭile u ʕulmawo kule w madʕalle u sawalawo ʕal aʕ ʕarab
omər qayəm aʕ ʕarab hedika mə ksaymi omər aʕ ʕarab mərre zoxu qrayule lu zlamano d obinale i xəlʕayḏe
komər tamo hedika mə ksaymi komər azze xalile məṭərb aʕmayye omər məlle ono lanno kətli rabo kale b flan čadəre zoxu mṭayule
komər mṭalle məṣṭafa komər mərre mbarxina i kačkaṯi aʕlux omər hedika qrallalle lu malla mhirəlle aʕle mbarxəlle aʕle
omər aṯən l taḥt i kone omər aṯən l taḥt i kone omər kəmkayfi w kəxli w ksaymi ḥanake ʕam ḥḏoḏe
omər hano u ḥa yawmo komər hano u ḥawrayḏe w hno ḥreno d mḥele ʕal u ṭarš komər hedika qayəm komər šaməʕ b əšme d ġəzale i barṯo du ʕammo d məṣṭafa komər məlle ḥayo muryo aloho yani gəzzino moṭena yan lo kowe
komər azzele l taḥt i kone komər tamo məlle ʕammo aṯino li xwazginiyayḏux d obatli i barṯayḏux
komər məlle hul d oṯən ann aḥunone mu ṣaydo w heni gdobenuxyo
komər aṯən tloṯo aḥunone mu ṣaydo omər məlle yalla mawfequli ġəzale omər mərre ḥayo muryo aloho ġəzale hiwilan l abre d ʕammayna w lo kowe d obinalux ġəzale dlo qaṭlo d qəṭlina ḥḏoḏe
komər tamo hedika komər nafiqi lu maydan u aḥuno d ġəzale u rabo w ʕali bag
komər mḥawrabbe tamo komər qṭile b fəlge du maydan komər qṭile u aḥuno d ġəzale rabo
komər qayimo ġəzale komər kḥayro mə kḥayro kale u aḥuno kale gumgum dad dədwone ʕal u aḥuno b fəlge du maydan
komər mḥalaqla lu aḥuno məlla qum ya u aḥunayḏi kaṯyo i ṣirayḏux qum balki qəṭlat u kalbano
komər mḥawrabbe komər tamo komər qṭile u aḥuno ste u aḥuno ḥreno ste qṭile komər fayəš u naʕimo
komər hah komər bəṯr mawfaqle lu aḥuno i səstayḏe w štele fənǧane d čaye komər nafəq komər maḥatle komər l ʕali komər lu gaḥko aʕle
məlle wawayle aʕlux hat ste bu šop d aḥunux kəbʕat əzzolux lawo zux mawfəqli ḥoṯux w zux itaw taḥt i čadərayḏux
omər məlle xu kalbo lo məǧġolat aṯinolux w zoyudo lo məǧġolat komər mḥawrabbe komər qṭile u aḥuno ste ʕal a tre aḥunone
komər mədle lu babo di kačke komər mədle i mharṯo w rawəx aʕla
komər azzeyo b əšne w xətyar komər mḥawrable me ṣafrayto hul ṭawəʕ u yawmo
komər aṯi məlle ya ġəzale ya i barṯayḏi droʕoni quwa lo fayəš appe barkoṯi quwa lo fayəš appe w naqəṣ u ḥaylayḏi gqoṭəl ono ste e mə gsamno w yawma naməs yo
komər mədde mḥawrabbe komər qṭil u babo d ġəzale ste qṭəlle aʕla
komər aṯi komər hawi paya b fəlge di kone məlle yalla ya ġəzale
omər məlla ʕaybo yo aʕlux ʕaybo yo aʕlux d mdaʕat aʕli hul d əzzano lu mamlakat diḏux u ʕulmo d maḥərwatli harke w saymat mede ebi u ʕulmo gdəmmi ʕaǧab ġəzale mi karxana məfqole m ayko məṭyole latwa barṯo məṭyole
omər tamo komər maʕrele u xabro l qarʕe komər məlle ṭrowe
komər hedika mə gsaymo hiye daməx komər ġəzale gmaydo aǧ ǧule gfətḥo u ṣabaṭ gmaydo aǧ ǧule du aḥuno badle m du aḥuno komər glawšola w gməfqola mharṯo w kəmḥalqo ʕal u darbo
komər gəzzale lab be ʕamme komər ġəzale komər kḥayro komər kale u aḥuno məṣṭafa bag kale bi durto kalyo
əmmo šlomo aʕlux ya u aḥunayḏi omər ahla w sahla ʕal ʕayni ya ḥoṯi əmmo gidi əmmo u naməs yo əmmo azzala əmmo ʕammux qṭəlle w a tre brazən diḏux qṭilənne w kaṯyono mḥalaqli ruḥi bu tor d aloho w bəṯr diḏux
komər hano komər ʕali bag komər kqoyəm komər lo nošo kḥoze w lo mede lo ġəzale
komər mədle grəšle li səsto komər mḥalaqle bu šopayḏa yalla komər aṯi li walaye omər məlle gməfqitu ġəzale mawfequli d lo məfqitəlla gḥoyakno i walaye kula
komər mḥawrabbe ele w lu kurrək komər tamo b fəlge du maydan qṭile l ʕali bag u kurrək ste
komər mədle l droʕa komər grišole me bayn u ʕulmawo kule kəffe l kulle qarʕayye w grišola məblola
komər maḥatle i kone taḥt i qriṯo omər məlle towelax noše pəsmam noše ṭr oṯən bu hawarayax dray hawar
əmmo alo kətli noše elo alo raḥuqo yo lo kəḏʕono ayko yo de qum haləx
komər aṯən w mhalaxxe komər maṭən hawxa l tələk mqabəl du qalač komər maḥatte tamo w dəqqe i konaṯṯe komər yatiwi
komər hano xalile məṭərb komər rabəʕ yo komər aṯi u ṣaydo l bole u waṭan l bole komər məlle alo qamno nofaqno lu ṣaydo mṣayadni šawṭo
komər qayəm mədle laq qaqwonayḏe w nafəq komər aṯi komər tfiq aʕlayye
omər məlle kuro məlle mən yo warux məlle i pirayo d kətyo b droʕux mḥalqatla mḥaleqa me bəṯrux d lo mḥalqatla ḥayo muryo aloho gqoṭannux harke komər tamo komər naḥiti l ḥḏoḏe komər mqatalle
komər ḥəlla l ġəzale aḏiʕo l xalile məṭərb omər məlla wawayle aʕlux ʕali bag wawayle aʕlux yawma zlam məṭərbi əzzux qəṭlatle kemaniye yo laǧanux u ʕulmo mə gdomallux w goḥəx aʕlux
komər tamo komər zbəṭle w mṭele l taḥt i kone komər aṯile bu mḥoyo komər gšəʕle u galdo me rarġloṯe hul l qarʕe qšəʕle baḥ ḥaṭroṯe
komər məlle harke hat mḥabso lo kowe d nəfqat w ono kazzi lu ṣaydo ḥayo muryo aloho d nəfqat gdoṯeno qoṭannux
komər məllale l ġəzale ya xalile məṭərb məṣṭafa bag ayko yo omər məlle alo kale b flan dukṯo w b flan gərk damixo
məlla ḥayo muryo aloho gqaymat izolux d əmmatle zux w d lo əmmatle gqaymono maydono bu barčitano w gqəšʕono u baṣro di lašayḏux
omər məlle lo gmaǧreno mu kalbo kofurawo d ḥozeli gqoṭeli mə səmle ebi kale u baṣrayḏe heš qimo daḥ ḥatṛoṯayḏe
omər mədla grəšla i ǧwanəkayḏe məfqola me taḥt i čadəre w marwaxle komər ḥəṣla u šalit ʕal ḥaṣe mi xaṣrayo w mayo mḥelela ḥaṭro li ǧwanəkayḏe w mahzamle
komər azzele komər kale məṣṭafa bag yatiwo qm u hno
komər nšəqle foṯe iḏoṯe w raġloṯe komər du məṭərbiyayḏe məlle ahla w ġalabe b xer ya u aḥunayḏi hani tloṯo yawme l ayko azzolux
omər məlle qum mən hdim baytux wawayle aʕlux nxiraytux yo l ʕali bag grišole bi zoriye w kala b flan gərk towat gawro zuxle d lowat gawro lo koməhnat
omər ḥayo muryo aloho gdoṯat annaqla aʕmi w d l oṯat laybi ono lḥuḏe gəzzi lo koḏaʕno ayko ne
omər məlle lo kmaǧreno mu kofurawo d ḥozeli gqoṭeli kali miṯo diḏe omər məlle hdim baytux ono u malaxo d ʕəl mi arʕo no w d taḥt i arʕo no me ḥa hawxa gzayʕat halax aʕmi gḥozat
omər qayəm tamo rawixi a tre aṯən məlle ḥayo muryo aloho ya aḥunayḏi ya u aġayḏi hul d lo boʕaṭnoli čike d naqwo bu ʕafro w ṭomanno ruḥi w ṭoreno qarʕi larwal lo kowe d əzzuxle
bʕəṭlele xi gurto w məlle de zux annaqla
komər azzele komər məlle ʕali bag omər məlle mən yo omər məlle i naməs du ʕulmo faləttowa hul uʕdo səmlux hawxa səm i ḥəzbayḏux kaṯinolux
omər maḥatle lu gaḥko omər məlle lo gəḥkat xd aq qaḥbi w səmli i ḥəzbayḏux ono u malaxo d ʕəl mi arʕo w taḥt i arʕo no hul uʕdo ayko i naməs du ʕulmo falətto hawxa
komər tamo komər maḥatle lu gaḥko komər naḥiti l ḥḏoḏe
komər naḥiti l ḥḏoḏe komər mḥele iḏe qum foṯe w grəšle məṭala omər məlle qoṭanne ste w mawbanno ġəzale ste maṭila maḥərwole lo kmanfaʕliyo
komər tamo komər nafiqo ġəzale əmmo ya u abro du ʕammayḏi ya u aḥunayḏi alo heš b ḥoṯo w aḥuno gdəmxina b ḥḏo nvine w kalbo xano lə kṭəryono moṭe li nvinayḏi w maʕli qarʕux ḥur bi ṣurṭayḏi
komər i naqqa d məlla hawxa komər mḥawrabbe komər mḥelele rumḥo komər mgandalle mi səsto komər naḥət reše zbəṭle
komər məlla lo mkamlatle mṭaye larke ono d gəršono u baṣrayḏe
komər hedika naḥət komər mədle mṭele l taḥt i kone komər mədde maṣərre ʕal i stine di kone komər mṭale aǧ ǧiletkat komər marfalle admo mi lašayḏe w raysile malḥo komər hul d mayəṯ
komər me d mayəṯ komər məlle yalla annaqla zan lu mamlakat komər rawixi komər aṯən lu mamlakat… w hun žmira saġ
kətwo w latwo ṭaw m aloho latwo
əmmi hano kətwo malko kətwayle tloṯo abne
əmmi u malkano kətwayle greʕo əmmi ʕal i ǧabəlxanayḏe we əmmi daʔəm bu quṣro we
əmmi u ḥa yawmo masule w azze b əšne əmmi məlle lu malko ya u abrayḏi omər məlle mən yo omər məlle taw graš noba aʕli masuli gmoyaṯno
əmmi aṯi u abro rabo əmmi grəšle noba hul hədam d fəlge d lalyo əmmi daməx əmmi məlle hano latyo meni tənna
əmmi deri lalyo əmmi qrele lu abro navoyo məlle tux ya u abrayḏi masuli w hawino xətyar gmoyaṯno graš noba aʕli
əmmi qayəm tamo əmmi grəšle lu abro noba laf fəlge d lalyo əmmi hawo ste daməx
əmmi fayəš u abro naʕumo ṭarəṣṭan u abro d malak xorəṣṭan əmmi fayəš əmmi fayəš u abro naʕimo əmmi mšadalle bəṯre məlle tux ya u abrayḏi graš noba aʕli masuli w azzi b əšne gmoyaṯno
əmmi aṯi u abro naʕimo əmmi mədle mzalṭalle u babo gforəx bi lašayḏe me ʕaṣriye hul ṣafrayto
omər məlle ya u abrayḏi məlle mən yo ya u babayḏi omər məlle ono masuli w azzi b əšne u quṣro d kətyo ʕammux ebe u nobači d kətyo ʕal i ǧabəlxana taslim diḏux ax xazayən taslim diḏux u medayḏe kule taslim diḏux w hate u mede d lawġul kule aṣl diḏux aṣl hate
əmmi tamo qayəm tə xwaš mayəṯ u babo əmmi qayəm mədde li ǧanaze du babo maḥtile w məblile li maqbara ḥbəšše dukṯe
ḥbəšše dukṯe əmmi qayəm hano u rabo əmmi azze lu grošo di noba aʕle əmmi me ʕaṣriye maḥatle qarʕe hul ṣafrayto daməx əmmi məlle ono maqḏ̣eli i nobayḏi
əmmi azze deri lalyo ste grəšle i nobayḏe əmmi hawo ste maḥatle qarʕe əmmi kul ḥa ma trani maq̣ḏ̣alle i šabṯaṯṯe əmmi fayišo i šabṯo d malak xorəstan du abro
əmmi hano azze li noba əmmi grəšle noba kətle bahro u bahrayḏe daliqo
əmmi kḥoyər kaṯi qaṭuno l gabe əmmi u qaṭunano zbəṭle mṭele b sefe w gməštaʕe ebe əmmi kḥoyər u qaṭuno mġafele w mədle w mḥele lu fanosayḏe w maṭfele
omər məlle wawayle aʕle d ḥozən aḥunonid w ṭafi u bahro d babi gdəmmi alo aḥunayḏe maz zuḥṯe lo grəšle noba maz zuḥṯe daməx maṭfele u bahrayḏe
əmmi kḥoyər l ḥeḏ̣ər ag gərkat du ṭuro d šigur kale gmaḥwe baṣuṣo d nuro əmmi nafəq ya allah
əmmi azze kḥoyər kit pire kətla gulloke mi xaṣrayo ḥḏo mayo omər məlle ḥulto mə ksaymat əmmo ono kurem i šawayto du yawmo w du lalyono
omər məlle ayna fayəš lu lalyo məlla fayəš i čikəntaṯi w hano məlla hano u yawmo yo annaqla gnohər
omər məlle ḥulto miḥase babax kobaʕno d lo šowat hul d əzzi w oṯeno əmmo ooo kurem ʕas kowe əmmi mədle l kefo maḥatle ʕal ṣadra w azzele
əmmi azze kḥoyər kala mʕarṯo kit eba arbʕi ʕabidin ḥafritin w kale i piraṯṯe
mədle l nuro w nafəq d nofəq bu tarʕo omər məlle alo benamusiye hawxa lo səmlo mu yawmo tawino alo gdoʕanno gsamnənne hešar w henu gmawbanno i nurayḏi əmmi mədle w bəzle i nuro aʕlayye
əmmi mərre aḥna b lalyo w b imomo kkərxina ʕal ṣaydo hawxa čikat b iḏayna
haka mədlux i qaqwaṯi arbʕi kore w maḥtolux ʕal i nuro manḥtolux maḥtolux ʕal i nuro šxwa alo aḥunayna u rabo hattat
əmmi mədle li qaqwo maḥtole ʕal i nuro
məlle ʕas dəžmən mede laṯxu omər mərre alo kətlan dəžmən u malkano w i walaye kula surəhkər yo
məlle halexu sakkat mede latxu mərre alo kətlan sakkat ste əmmi mədde las sakkat əmmi aṯən li walaye omər de duqunne əmmi gmoḥən ač čakučatani ṭap ṭap ṭap
məlle hdim bote gmaḥisi hawxa aʕlayna
omər gmoyəd l kap diḏed w moḥela bas sakkahat əmmi gdoyaqqe
omər məlle de klayu harke mədle arbʕi buġre kul ḥa d mḥalaqno buġro toxu ḥa maxxu omər mərre ṭrowe
əmmi azzele əmmi saləq əmmi karəx karəx əmmi azzele lu bayto di kačke du malko
əmmi kətla šarbo d maye bi šarbo ḥabušo ʕal feme di šarbo əmmi mədle nkətte gadde mu ḥabušo w štele nuqṭo d maye w nafəq
əmmi qayəm me tamo əmmi nafəq nafəq mi odakayo azze l ḥreto əmmi kḥoyər kala ʕaynan kačke xayo əmmi kətla šarbo d maye kətla ḥabušo b fema di šarbo əmmi štele mayo ste nuqṭo d maye w nkətle gadde mu ḥabušo w nafəq
əmmi azzele lu bayto du malko əmmi kḥoyər kale u malko damixo bi šanṯo ḥliṯo kḥoyər kaṯi zəha nafəq me naqwo w ha mədle l ṭarfe d aḏne du malko w ha mədle
əmmi tamo hedika mədle grəšle i xanǧarayḏe w mḥelele lu zəhawo
məlle d lo bann iḏoṯani məgrošat b iḏe d ənsane lo kowe d məgrošat
əmmi nafəq əmmi nafəq əmmi aṯi li dukṯo d mḥele as sakkahat əmmi tamo mḥalaqle buġro əmmi saləq ḥa manək maḥ ḥafritanək əmmi qṭile əmmi mḥalaqle ḥreno saləq ste əmmi qṭile əmmi qṭile ann arbʕi
əmmi hedika naḥət w mədle as sakkahat w aṯi li emo dann arbʕi ḥafritinanək qṭilole w mədle li nuro w azze maqəṯle u bahrayḏe
maqəṯle u bahrayḏe hul d nahər nahər ṣafrayto qayəm azzele lu bayto
azze lu bayto kmoṭe lan naʕimani gmoḥalle ṣatra aloho mhawən mə ksoyəm appe
kaṯi kurrəko d pire armalto mǧadalle mḥelele ṣatra əmmo aʕʕaw d əmmat hawat koroġli aʕlayna ksaymat hawxa ban naʕimayḏan
omər ḥaram aʕli hul d lo əzzinole l koroġli lo kowe d fašno bu ʕafro di arʕaṯi
əmmi ṣafrayto əmmi azzele su ʕammo lu quṣro məlle ya ʕammo kit d oṯən ak kalbe d aḥunoni lo kowe d fətḥatte u tarʕo du quṣro
w ono kazzino kit d doʕanno w kit lo doʕanno
əmmi mawfaqle i səstayḏe w rawəx w mḥele ʕal u darbo mḥele ʕal u darbo
əmmi hano kətle raməlčiye l koroġli kətle raməlčiye
əmmi ḥəlla məlla gdoṯe zlam gdoṯe zlam hat damixo gqoṭəʕ qarʕux hway hešar ʕar ruḥux
əmmi qayəm hedika hiye ste azzele əmmi kḥoyər kaṯi zlam kaṯi rawixo tfəsle bi darga omər məlle ṭr oṯe koroġli nofaqli lu ḥarb
omər koroġli masuwayle kətwayle daqno w azzewo b əšne
komər mədle l dəsmale kumto komər mkanfele qarʕe w nafəqle lu ḥarb
komər u ʕulmo di walaye kule komər nafəq li fərǧa
komər mḥele lu kurrək ruḥe ebe komər mədle me ḥaṣe du səsyo w drele b fəlge du maydan mədle šməṭle i dəsmale me qaʕe w mədle li ʕakfiyayḏe komər d noḥalle
komər kḥoyər kale əxtiyar w kətle daqno komər tamo komər ǧʕəkle omər məlle ya u ʕammayḏi ya u babayḏi d oḏaʕwayno hawxa hat l oṯawayno li qalayḏux w lo məhnewayno
omər məlle ono no koroġli d aṯatli w tlelux iḏo nošo mu ḥaylo naqəṣ no w nošo lo qodarwa aʕli
omər məlle lattat hate koroģli
komər rawəx ʕal u səsyayḏe komər hǧəmle lu bayto komər məlle ya allah
komər a greʕayḏe mərre koroġli hawo alo layt ḥreno aḥna greʕe na alo mhawən aʕlayna alo koroġli hawo yo
komər tamo komər aṯən komər grəšle l koroġli grəšle b barṣawle komər hawileyo abro
omər məlle ya u abrayḏi kalən ad dukane kulle sarbat aʕlux u mal u mede d əbʕat d bayzat w d saymat aṣl hate bale i dukanaṯe lo kowe d fətḥatla
omər mədle komər kul yawmo gmoyəd a qliḏe dad dukane kfotaḥḥe w korəx bad dukanani komər glowəš i badlaṯi šoməṭ haṯi w korəx
komər u ḥa yawmo omər hawyole kulle w maraz i dukanaṯi d lo fotaḥla omər məlle ḥayo muryo aloho gəzzi fotaḥno i dukanaṯi ḥozina mə kit eba
komər mədle lu qliḏo komər ftiḥole komər kḥoyər mə kḥoyər kala kit ṣurṭo eba komər kəmmole lu yawmo nḥat səlqono l dukṯux komər tamo omər ṭarp w nafəl dlo ruḥo
komər koroġli hawi čaġ d ḥšəmto komər grəšš i ḥšəmto l qumayye
komər kḥoyər lo u abro w lo mede komər məlle allah wakil haṯi i dukano di ṣurṭo ftəḥle w səmle u ʕamalano lu daywəz
komər azze komer kḥayri kale kale ʕal iḏe foṯe nafilo komər mədde komər mədde komər mṭalle komər frəxxe lebe komər daʕər ruḥe ebe
komər məlle ya u abrayḏi lo məllilux l əzzux omər məlle ya u babayḏi ḥayo muryo aloho i murto di ṣurṭaṯi kəmmatli ayko yo aməlli d l əmmatli ayko yo gqoṭanno ruḥi gqoṭanno hat ste
omər məlle ya u abrayḏi ʕulmo ġalabe ne w ʕarab ne šammar ne mani ne noše latlalle məǧal ya u abrayḏi itaw raḥa i barṯo du malko yo noše latlela məǧal
komər məlle hat maḥwili u darbo w lo ḥarulux
komər maḥwelele u darbo komər mḥalaqle ʕal u darbo
komər maṭi komər lo axər kətte lak kowanani w lo dawro
komər azzele l kone komər l kone barayto frəšto mu wel komər čik taḥta
məlle omər hə šlomo aʕlayxu mərre ahla w sahla ʕal aʕ ʕayne ya u abrayḏan ya ḏ̣ayfo ʕazizo
komər tamo komər hawi paya məlle ya ḥulto kafino no komər hulale muklo məlla ya u abrayḏi b mə maqṣad aṯat
komər məlle ašər ono aṯino li barṯo du malkaṯxu komər tamo komər məlla aḥna ayna d kətna aḥna aš šammar nošo məǧal latlelan l ayko d məblatla xalaṣ buniye latlux
komər məlle kobaʕno d madilatli aʕla w maḥwatli i odakayḏa w lo ḥarulax
komər hedika komər mədla li pire l droʕo du kurrək d ṭarəṣṭan u abro d malak xorəṣṭan komər mədla l droʕe komər mawbela komər mawbela li odakayḏa
komər ǧġili huwwe w šqəlle ʕam ḥḏoḏe aydarbo gsaymina w aydarbo lo
əmmo de tux adlalyo gtowe nobačiye b flan dukṯo hat tolux mi xaṣra ḥreto lo ḥarulux
komər aṯi komər kḥoyər kit nobači qm u tarʕo komər barəm mi xaṣra ḥreto komər azzele l gaba
komər ǧġili ʕam ḥḏoḏe huwwe soz ʕam ḥḏoḏe w qrarat ʕam ḥḏoḏe w fayəš u lalyawo gaba
w lawile darbo d nofəq b imomo komər b lalyo komər nafəq komər ḥzalle lan nobačiye komər mḥalaqqe bəṯre komər lo maṭəlle
omər huwwe xabro lu malko omər mərre aṯi bramšəl xort bu šəklano li barṯayḏux
omər məlle i barṯayḏi mede hawxa lə ksaymo
aṯən an nobačiye w zbəṭṭe hawir du bayto haw kqodər əzzele komər məlle ḥayo muryo aloho ʕayiqo aʕli lo koḏaʕno mə samno aydarbo gəzzino mawbannola
komər aṯi lu nobači komər qṭəʕle qarʕe du nobači komər azzele komər čik bu bayto
komər məlle ya ḥurma haka lebax aʕli yo d lo maqṭatli qum madnax bu lalyano l droʕax w mawbannolax
omər məlla gmaḥisi aʕlayna gqəṭlilan latlan məǧal
komər me hedika mədle l droʕa rawixi kul ḥa ʕal səsto komər mḥalle ʕal i ǧaʕda
komər maḥəsse lan nobačiye ebe dralle hawar komər mqatalle qale me qale komər b fəlge du maydan komər qṭəlle u kurrək mǧaraḥḥe
komər mədla li səsto b fema komər mahzamla komər mahzamla komər b feme d čamək d maye komər tamo komər rawiʕo r reše w ṭralle i kačke mḥaramto tamo
məlle lu babo lo kowe fayəš d ʕəbro lawġul diḏi ṭro mayṯo bu nav čol
komər tamo komər koroġli šaməʕ komər čəlle aq qappalayḏe komər mədle ḥləqle daqne l koroġli komər aṯi omər məlle u daqnano l mən yo bəṯr mu abrayḏi
komər aṯi komər kḥoyər kala i konəke di kačke kala tamo omər məlle hə barṯi u rawixawo d aṯi mahzamlelax ayko azzele
omər məlla alo qṭəlle kəḏʕono qṭil w nafəl mi bargəlayḏe harke mədla li bargəle b fema w mawbela l feme di čaməkayhoke
komər tamo komər karixi komər ḥzalle komər koroġli kmaḥət iḏe ʕal lebe komər kala həš kit ruḥo ebe komər azze mṭele u taxtur bi saʕa komər d noyaḥle komər mṭele r reše komər nayəḥle
komər i kačke komər azzayo lu bayto dab be babe
komər nayəḥle məlle ya u babayḏa kazzinola məlle kurem itaw ḥzelux azzuxla mə səmme ebux itaw raḥa omər məlle ḥayo muryo aloho gəzzinola komər azzele
komər azzele komər hedika midole məṭyole komər mhirole lu babo ʕal u abro mhirole
komər fayəš šwaʕ əšne tamo l aloho hulele tloṯo abne
komər saləq ʕal i goro komər aṯi u waṭan l bole məlle wawayle aʕli u waṭanayḏi ḥalyo we
omər naḥət məlle ya u babayḏi kobaʕno əzzi mə kəmmat omər məlle lo kowe d əzzolux abri hul d ḥozina
komər hano komər hano ann aḥunonayḏe komər hedika mə ksaymi komər hǧimalle lu quṣro wa azzalle lu ʕamməko d kətyo wakilo ʕal ǧabəlxana du babo komər hǧəmme aʕle
komər kul yawmo ḥarb yo mu yawmo d nafəq u abro d malak xorəṣṭan hənnək qale kəmqatli ʕal u quṣro
komər tamo komər u tarʕo kṣoxər qumayye w hiye kəmḥawrəb aʕmayye
komər u ḥa yawmo komər kḥoyər kaṯile maktub omər mərre foṯo ḥləqto ḥḏo dlo ḥloqo halux lu bayto
komər hedika mə ksoyəm gmawfəq i aṯto w ya allah koṯe komər gmaḥət i čadərayḏe xəd maḥətla hawxa raḥəqto qunaġ d saʕaye mi walaye 
komər məlle de ya ḥurma fəš harke kazzi ono lu bayto w oṯeno rešo
komər azzele komər azze kḥoyər kale ʕal u quṣro du babo kale ḥarb kələn mqatli gməhnən
omər azze məllele lu ʕamməko ṭray manne qralle sarbast ṭro oṯən
omər hule abro məlle ono aḥunayxu no kali aṯino mə mqawəm aʕlayxu d saymitu u ḥarbano ya beʕaqlin
komər tamo komər aṯən kəmmi yatiwi mu ḥarbawo komər kulle yatiwi
komər məlle lu aḥuno rabo ya u aḥunayḏi məlle mən yo məlle mʕazmina hano d lo bu ʕezomo qəṭlinale lo qədrina aʕle
komər mʕazamme komər səmmalle ʕazima kula məlyəlle samo omər aydarbo saymina mi ʕazimaṯi gəzzan qorinale d oxela
komər mšawalle məlle ʕas əzzi l əzzi məlla de gəzzolux mədlux u farxo du qaṭunano mawbele aʕmux i naqqa d gərši u muklo maḥete qume šxwa i naqqayo d oxele towe msammo gmoyəṯ u qaṭuno l əxlatle
komər tamo mədle hedika mawfaqle u qaṭunayḏe komər axile komər məlle palaq mparqaʕle mayəṯ u qaṭuno
omər məlle mayṯitu hatu w u šuġlaṯxu ya kalbe namussəzin d kit maxxu howe žan biʕ ʕzimaṯxu
komər madʕalle lu aḥuno rabo məlle o mayṯi yabo ap pirat du ʕulmo ne namussəz ne ḥur ʕaynayye d msammi aḥunayna d moyəṯ aḥunayna d fayšina dlo aḥuno 
komər qayəm aṯi lu bayto məlla ha məlle alo i masale hawxa yo omər məlla way hədmono baytux ʕaynayye lu qaṭlayḏux yo hdim bayto
komər hedika komər mə ksaymi komər fayəš u aḥuno navoyo mʕazamle komər ʕaynan hawo ste komər msamamle bu šəklawo komər hedika komər qayəm me bayn u ʕulmawo kule hedika qṭile a tre aḥunonayḏe 
komər hedika qrelele lu malla mhəlle i nxirayto maḥatte i dahole w i zərnaye šabṯo d yawmoṯe i daholayḏe i zərnayḏe
komər hənnək tamo… w hun žmira saġ
kətwo w latwo ṭaw m aloho latwo
əmmi kətwo malko kətwayle barṯo əmmi barṯo bi oda wa w u muklayḏa i emo məṭyowayla
əmmi u ḥa yawmo mṭela li emo u muklayḏa məklowayla
əmmi hano kətwo malko əmmi səmle ruḥe kalbo w šaməʕ b əšma w aṯi omər šlomo aʕlux omər ahla sahla ʕal aʕ ʕayne əmmi mədle lu kalbano lu kursi w yatu
əmmi kḥoyər u malko ebe u šəklayḏe d ənsan yo w kḥoyər kale kalbo məlle pak lu ṭawfono mdamro yaquro rabano
əmmi maḥšamme la tre ʕam ḥḏoḏe maḥšamme ʕam ḥḏoḏe əmmi hawi ʕaṣriye čaġ d dmoxoṯe omər məlle ya u malkayḏi məlle mən yo ya kalbo məlle ono aṯino li mərhovaniyayḏux d obatli i barṯayḏux omər məlle way ahlan w sahlan ʕal ʕayni
komər hedika mədle li barṯo məfqole w məlle ya i barṯayḏi əmmo mən yo omər hulilax l kalbo mə kəmmat əmmo ya u babayḏi baʕ lə ktawrono u mamrayḏux kəbʕat l man d obatli hawli
omər midole maḥtole b iḏe du kalbano w nafəq u kalbo w azzele b lalyo omər məlle nošo d lo ḥozeli
komər ṣafrayto kəṯyo i emo məṭyo i qroṭən di barṯo maḥtola bu šubbak w gdəʕro komər hawi fəlge d yawmo komər gməṭyo u muklayḏa w kəṯyo komər kḥayro kale i ḥšəmto d ʕaṣriye kala bu šubbak
omər məlla ha ya u malko ayko yo i barṯayḏux omər məlle ya ḥurma lo mšaylat i barṯayḏi hiwoli l kalbo bu šəklano
əmmo ḥayo muryo aloho kazzi əmmono lann aḥunone w i bardeliye da tre aḥunone wa yaʕni gəzzolux mḥalqat bu šopayḏa d ḥozat mede mena ḥzay w d lo gṭəryono qəṭlilux
komər tamo mədde lann aḥunone w li emaṯṯe komər mədde l ḥaṭro komər aṯəlle lu malko mərre ḥayo muryo aloho gəzzolux ḥozatla ḥzaya w d lo ḥozatla gqəṭlinalux
komər hedika u malko məlle ḥaq yo komər mədle nafəq komər mḥalaqle bu šop kḥoze u šop du kalbo w di barṯo barban diḏe
komər mhalaxle komər maṭi komər l diyar baste ʕaməqto komər kḥoyər aq qatore xašune gnəḥti w ann naʕime gsəlqi lu diyarano
komər mhalaxle məlle ya šubho l aloho haṯi mə masale yo
komər mhalaxe komər maṭi l bəstono d remune komər kafən ġalabe
komər məlle alo d qolabno lu bəstonano d ḥozeli w moro ktowər ʕarz diḏi ono malko hama gmožadno iḏi mu sawgano gmadni tre remune mani
komər mžədle iḏe komər qṭəfle tre remune mar remunanək komər mədle komər w ḥa mənne twəlle w nafəq gawe rəṭməke komər mḥalaqle komər mədle u ḥreno ste komər twəlle komər kale gawe tawo ste rəṭməke komər mhalaxle
komər mhalaxle komər maṭi komər maṭi l tloṯ bərkat d maye komər kḥoyər kit ḥḏo mi xaṣrayo kit ḥḏo mayo kanne malye maye komər kit ḥḏo bi navaṯṯe kala našəfto
məlle ya šubho l aloho ya šubho l aloho e malava haṯi mə masale yo ṭowo am mayani mi navayto məmlənwa at tartani kale hayo di xaṣrayo mliṯo maye w kala haṯi mliṯo w i navayto našəfto w šapəʕ
komər šapəʕ komər kḥoyər u malko mu šubbak d kətwe kalbo komər məllela li kačke kaṯi babax mḥalaqle bu šopayḏan kaṯi
komər tamo komər hedika aṯi omər šlomo aʕlayxu omər way ahla w sahla ʕal aʕ ʕayne
komər yatu omər məlle lo kəḏʕatli omər məlle lo omər məlle u malkawo d aṯi səmle ruḥe kalbo w d aṯi l gabux huluxle i barṯayḏux ono hawo no haka lə kmətyaqnat ste gqorena uʕdo li barṯayḏux
komər qrele li barṯo komər mətyaqalle
omər məlle kafənno aṯino l flan dukṯo kətwo remune qṭəfli nafəq gawayye rəṭməke məlle hanək ak kuhnaṯxu ne
omər məlle maṭino l flan baste kanna aq qatore xašune knəḥti w ab buġre naʕime gsəlqi hanək mənanək
omər məlle hanək an naʕime ne kəmqašmri ʕal ar rabe bu waxt
omər məlle maṭino li bərke dam maye kala i navayto našəfto w kanne at tarte baroye mi xaṣrayo w mayo kanne malye maye
omər məlle hanək tre zlame towən dolamand w towe zlam faqir bi navaṯṯe mʕazmi a tre dolamand ḥḏoḏe u faqir kḥoyər d lo mʕazmi ḥḏoḏe ksaymi hno ʕal ḥḏoḏe məlle hanək ne
komər tamo komər məlle ha l mən aṯat məlle ašər li ḥurmayḏi ḥəṣla aʕli məlla yaʕni gəmḥalqat bu šop di barṯayḏux w yani gqəṭlinalux i bardeliyaṯṯe wa
komər tamo komər mṭele tarte kačkat maruxile ʕal tarte səstoṯe omər mṭalle mbarxile ʕal ann abne… tə žmira saġ
əšmi ʕaziz yo əšme d babi ḥanna yo əšme d emi ṣaro yo me xarabale bi šato dann alfo w čaʕmo w arbʕi əšne gdomannoxxu i ḥəkoyaṯi
kətwo zlam faqiro b murde u zlamano lo qoḏ̣ewo əzzewo lu ṣaydo gəzze u kačalokano lu ṣaydo gzobaṭle čike d ṭayrəko
hani ak kosawat kətwo tloṯo aḥunone kosawat kəmmile lu zlamano u ṭayrəkano m ayko mṭelux komər alo faqiro no šqili w zbəṭli bu ṭuro gəmzabanne kətli emo faqərto lo gʕašno
šqəlle lak kosawat u ṭayrəkano mu zlamano
aṯi məllela li emo omər alo zbəṭli adyawma ṭayro w šqəlle lak kosawat meni omər məlle elo alo lə kṭorinanneyo lak kosawat
qoyəm u zlamano gəzzele glowašle badle d pirat w gəzze lak kosawat
gəzze lu bayto dak kosawat komər lo gzəbṭituxxu graḥto ak kosawat kəmmi bele alo gzəbṭinalan graḥto hedi gzəbṭi i kačkayo graḥto r ruḥayye
gzəbṭila l ruḥayye me tamo gəmbarxila ḥa manne ʕar ruḥe
qayəm aṯi u šuġlo du lalyo bi ḥalo mdaʕele aʕle qayəm omər maḥwewu ax xazayən dəṯxu u mede d kətxu an navayat d kətxu
ṣafro d qaymono saymaxxu muklo mən muklo gmaḥwitəlli d saymaxxu
qayəm maḥwelale əmmo hano mənyano hano mənyano omər haṯi makkina yo gəmḥalqinala aʔ ʔənsane kməfqinanne tətən mḥalaqla u nxiroyo d ruḥa li makkinayo səmla tətən
me tamo u zlamano qayəm mahzamle mahzamle aṯi si emo d ruḥe omər yade alo nəkli eme du kosa hawxa səmli ebe
qayəm u aḥuno rabo du kosa azze məllele lu ḥakəm omər alo aḥuni hawxa səmme ebe
qayəm gəmtaḥqəb u ḥakəm ʕal u zlamano ksoyəm w lo ksoyəm d nofəq bi walaye d murde lə gnofəq
qayəm mə gsaymi u ḥakəm ste lag gərgər du ḥakəm mərralle mərre
u zlamano d maqimatla čadəre li barṯayḏux mi walaye w larwal gəzzela li čadəre gəzzela li čadərt u yawmawo gmiḏəʕ
qayəm gəzze u ḥakəm gmaqəm i čadəre li barṯo w hano ḥaramiyo gəzzela li čadəre di barṯo du ḥakəm gəzze gʕomela w gdoʕər
qayəm səmme w lo səmme mara d məfqi u ḥaramiyano lə kməfqile
qayəm əmmi marfi marfi i gamlayḏux bi walaye u ḥaramiyano ḥarami qaṭʕi yo gzobaṭla
marfele gnule lu ḥarami gnule i gamlo ste azze nḥirole w axilole
qayəm mərralle lag gərgər lu ḥakəm əmmi d marfat səḥərdar bi walaye gməfqo u ḥaramiyano gməfqo u baṣrano bu bayto tawi hawo yo u ḥarami
qayəm azza i səḥərdar azza lu bayto du ḥaramiyano zbəṭla u baṣro di hno di gamlo
qayəm u kurrək ste aṯi bu tarʕo aṯi bu tarʕo zbəṭle u baṣro diḏe di pire omər hano mənyo aʕmax əmmo alo baṣro d gamlo yo
qayəm maʕəbrole lawġul nḥəlle hayo ste nḥəlle hayo ste mṣakro i səḥərdar ste bi walaye
hano u ḥakəm d diyarbakər gəmšadalle l d murde komər mayṯat hat w i ḥakəmtiye d gsaymat
e komər mə samno ksamno w lo ksamno lo kqodanno mofaqno u zlamano
qayəm bəṯr u ḥakəm məlle omər ayna d nofəq w d omər ono no fəlge di ṣalṭanayḏi ele
qayəm u kačalok omər alo ono no omər iḏa d əzzuxle lu ḥakəm di diyarbakər məfqatle saymat mede ebe u mede d əbʕat gdobenolux omər haymən gəzzinole
qayəm gəzzele lu ḥakəm di diyarbakər gəzzele gnoḥalle neri w gmaḥət qadar ʕəsri tleṯi zage ebe w gəzzele
gəzze l reše b lalyo ghoyəz az zagani l reše komər ono u malaxono ggorašno i ruḥayḏux
mraǧele mene omər kanne ad dayne w ad dafetir di ḥkume kulle b qḏoli kobaʕno d ṭoratli l ṣafrayto d maslamno ad dafetir di ḥkume w ad dayne ahlan w sahlan mə d kəbʕat səm ebi
qayəm omər miʕad elux lalyo ḥreno xud uʕdo d gorašno i ruḥayḏux
hano u kačalok gdoʕər li walaye gəmḥaləq u galdo du neri m aʕle gqoḏ̣e u lalyo bi ḥalo deri lalyo koṯe bi ḥalo gəzze am marǧaʕ ʕal reše
komər səmlux ruḥux kar komər səmli ruḥi kar
maḥatle bi tabət ya allah ṭʕəlle hul li walaye d murde
ṭʕəlle li walaye d murde aṯi mṭele li darizan du ḥakəm omər kale dəžməne ta w halo kale mṭeli larke ste… bašqa lo fayəš
əšmi ʕisa yo babi xuri aḥo emi ḥana ono me sedari hani alfo w čaʕmo w tləṯ əšne ono bu sedari hawino yawma gdomanno ḥakuwe maṣeṯu aʕla
kətwa ḥakəm kətwayle ḥa abro b lḥuḏe hano u abro səmle kibe arbaḥṣar əšne ʕumro
hano law wazire w lag gərgər di walaye mdaʕalle bu ḥakəmano mərre u abrano b lḥuḏe kətlux lazəm d moṭatle ḥḏo i zarriyaṯxu lo məstahlo ḥatta d miṣakro balki aloho obe fire mena
məlle hama hatu mʕayenu ḥḏo ono aʕli ṭolabnola
komər mʕayanne ḥḏo mərre hama zolux li barṯo d əmmina d ḥsayno d be čalabi yo hayo mnasəb yo mamṭiya lu abrayḏux
komər azzele li kačkaṯe ṭlibole u naqdayḏa qṭəʕle ḥamšalfo
komər ṭlibole məlle i ʕrutaṯi d oṯe lo i ʕruto ḥreto d aloho mkaməl gsoyamno i kalayḏi muǧahaz diḏa gəmkamannola w gəmḥawannola mərre ema d əbʕat i naqqayo itolux
komər i ʕrutayo aṯyo aṯyo i ḥreto azzele li kalayḏe məṭyole mḥawlole
komər hawi čaġ du lalyo d əzzele li nvinayḏe komər lu babo məllele lu kurrək məlle abri d əzzolux dlo meni l əzzolux
komər i naqqa d hawi miʕad azzele su babo lu babo mədle i ʕisaqṯo šmiṭole me ṣawʕe huleleyo lu kurrək məlle
abri i ʕisaqṯaṯi me d azzolux itaw lo mqadmatla li žənəkaṯi hul d lo dəmxo me d damixo maḥat i ʕisaqṯaṯi ʕal leba ḥzay mə gdəmmo qedomo lo kowe d mqadmatla məlle yabo u mamrayḏux yo
komər u kurrək azzele ʕabər i kačke qayimo me qume yatiwo w hiye ste fayəš yatiwo fayəš kibe arbaʕ saʕat yatiwo i kačke stene yatiwo ʕaǧizo
komər i kačke aṯila šanṯo damixo komər i naqqa d damixo i kačke komər maḥatle i ʕisaqṯo ʕal leba
komər u mede d li kačkaṯi səmla haka qrəṣto yo haka nšəqto yo w haka be mən štaġaliye lo ṭowo ǧġil u ʕamo aʕma ya hiya ǧġilo ʕam u ʕamo komər kula mirola
komər henu u kurrək hiye stene daməx fayəš hul ṣafrayto ṣafrayto mədle li ʕisaqṯayḏe me ʕal leba w nafəq
komər lu babo mšayele mene məlle abri ha mən məlla məlle yabo baʕ mən məlla mede lo fayəš d lo məlla a d qriṣole a d nšiqole a di štaġaliye lo ṭawto u qaṣano kule mirola
məlle abri haṯi lo manfaʕluxyo qoyəm soyəm tre greʕe kar aʕma w tavda u rəhal diḏa w mšadrole lab be babe məlle u naqdo ste howe ḥalal aʕlayxu w i barṯaṯxu kalayo saġ salim maṭyəlxu yo komər daʕiro
komər fayəš u kurrək hawxa komər azzele məqdar d əšto yarḥe ḥrene bi ḥalo
komər disa law wazire w lar rabe di walaye mdaʕalle bu ḥakəm mərre hama hayo mamṭyolux w lo maʕəǧbolux lazəm disa moṭatle ḥḏo aḥna lanna raḏ̣ye d lo moṭatle
məlle bavo madam hawxa kosaymitu aʕli ḥzayu ḥḏo
komər me tamo mʕayanne ḥḏo mərre hama ṭruyo i barṯo d ʕalye malla
komər azzela lu ṭlobayḏa komər ʕaynan hanək ste šamiʕiwa bi wazʕiye be aydarbo wa komər lu goranawo hawo ste qṭəʕle u naqdayḏa xətayo ḥamšalfo məlle ono ste lanno noqəṣ mawo məlle i ʕrutaṯi lo i ʕruto ḥreto disa gdoṯeno mḥawannola
komər aṯi daʕər u ḥakəmano šqile u semo u dahwo di kačkaṯi aǧ ǧulayḏa w aṯi yawma di ʕruto azzele mamṭyole
komər u lalyo d mamṭyole disa məllele lu abro məlle ya abri disa dlo meni l əzzolux omər yabo ono b diḏux lə ksoyamno fayəš w mpataxluxlan bu ʕišano i naqla ḥreto mablaġ d kallawat haqqa ġalabe maxṣalluxlan w naqqa ḥreto madəʕrolux haṯi ste gsaymat hawxa ebi
məlle abri hat mə ḥarulux ak kallawatani lo hat gmalimatte w lo hat kəmfaydatte w lo hat kobatte hat mə ḥarulux mu ʕišano ono b qḏoli yo
komər lo twəlle u xabro du babo hawi u miʕad d əzzele l reše d dukṯe komər ham hulele i ʕisaqṯayo w azzele
komər azze l gab i kačke qayimo me qume omər taw yatiwo komər fayišo i kačke kiba ḥamməšmo saʕat yatuto u qaṣano kule lo keləm kobe aʕma w lo kobe w lə kšoqəl aʕma w lə kməǧġəl aʕma
i kačke hawyo karrixi mi šanṯo w damixo komər maḥatle i ʕisaqṯayo ʕal reše d leba 
komər haṯi i qamayto lu goran taṯi i ḥarayto ġalabe ṭawto wa
haṯi balʔazyad mawzadla aʕla bam medone lo ṭowe d səmla
komər hawi ṣafrayto disa mədle li ʕisaqṯayḏe w nafəq su babo məlle hə abri məlle yabo šxera xudera huyowa i qamayto w lo haṯi i ḥarayto
komər məlle abri lə gmanfaʕluxyo w yawma ono laǧanux komoṭeno lo l ruḥi gmoṭeno ono ġamux koṭoʕanno
komər səmle tre greʕe kar aʕma marwaxle i kačkaṯi tavda u ǧəhaz u rəhal diḏa w madəʕrola lab be babe məlle howe u naqdayḏa ḥalal aʕlayxu w i barṯaṯxu salim kalayo be aydarbo mamṭyoli me gabayxu hawxa madʕəroli aʕlayxu
komər fayəš u kurrək məlle yabo məlle mən yo omər soz ʕam aloho kobeno hul d lo ono ḥozenoli ḥḏo w maʕǧabnola w moṭenola haw kowe niše d ṭəlbatli w moṭatli məlle abri sarbast hat
komər u kurrək u ʕiš w ʕamalayḏe ṣafrayto gšotele fənǧane d qaḥwa w gnofəq bayn di walaye məqqa ḥurma d oṯe li walaye gmabəhla lo yarḥo lo tre lo tloṯo azzele kibe šato bi ḥalo u qaṣano u kurrək komabəh
komər u ḥa yawmo kale ʕal feme du pərr kalyo kaṯi kəppe ḥṣar pirat kale u ṣaṭlo aṣ ṣaṭle du qaṭiro ʕal qarʕayye komər šapiʕi lo maʕǧable
komər ḥəlle kaṯyo ḥḏo bi ḥarayto kale u ṣaṭlayḏe ʕal qarʕa komər lo b lebo b mo lebe nafəl bi kačkayo komər məlle gəmšayanno mena d ḥozina i kačkaṯi b gawro yo b nxiroyo yo yaxud barṯo yo komər mšayele mena məlla barṯo no mən kəbʕatlux məlle lo mede šeyolo mšayeli menax mənyawo aʕmax əmmo qaṭiro yo məlle hawli gzowanne ono ḥaq diḏe məqqa yo əmmo ḥaq diḏe maǧidi semo yo omər de mədlax u maǧidiyayḏax komər maḥətle i maǧidi b iḏa e məlla annaqqa ayko gdobatli u ṣaṭlayḏi
məlle i barṯo d man hat məlla ono i barṯo du šexkano daʕ ʕarabani d kənne taḥta di walaye ne kəppe arbʕi kowan i barṯo du šexkawo no tani d kənne taḥta di walaye məlla e
omər way maḥrawno diyar diḏux babi w babax ġalabe mərhov d ḥḏoḏe wayne w ḥa bayto ne w u qaṣano kule hat lo kəḏʕat ǧara hama gmoṭatwa u qaṭirayḏax l gabayna w gfayšatwa hul ʕaṣriye ban nodat basime bu kef w dəʕratwa lu bayto farqiye baynoṯayna layto yawma ḥa bayto na
e əmmo alo ono hul uʕdo l əḏʕowayno w u bayṯaṯxu lo kəḏʕono ayko yo komər hulele mede b ʕaṣro qurušat l ḥa naʕimo mede məlle zolux mawbəl i kačkaṯi l gabayna w hat zalax i keliye d howat kar w d oṯat u ṣaṭlayḏax kale harke ḥaḏ̣iro l feme du pərr
komər u kurrək mḥele b qamayta di kačke məblole lu bayto du ḥakəm
komər drela šlomo aʕlayye komər lu ḥakəm w li aṯto ḥərre kaṯi ḥḏo kačke l gabayye
ha barṯi mən xer yo məlla ya u ḥakəm diḏi ašər ono lo kəḏʕono laqyono l ḥa zʕuro xort ʕal feme du pərr məlle babi w babax mərhov ne w šqile u ṣaṭlo du qaṭirayḏi w məlle zolax ḥzay u baytayḏan ǧara d moṭat u qaṭirayḏax l gabayna w oṯat l gabayna yawma ḥa bayto na i barṯo du šexkano daʕ ʕarabani d taḥta di walaye no
e u ḥakəm ǧuwamer bʕaql yo fhəmle omər tax barṯi tax komər zbəṭṭala qadro w maʕrifa w kramiye ġalabe li kačke lo ṭralle d məṭyo li arʕo aḏiʕi mən masale yo
hayo gṭorina mena annaqla hayo tamo u kurrək mə gsoyəm azze mədle lu ṣaṭlo du qaṭirayḏe bəzle w maṣəġle u ṣaṭlo azzele su zəfkar tamo səmle mu semo w mu dahwo kul mede mətkamməl masəmle w maḥətle bu ṣaṭlo mlele l reše du ṣaṭlawo ḥabuše xalati w aṯi u kurrək yatu l feme du pərr
komər hawi ʕaṣriye i kačke həngi d basəmla tamo hawi ʕaṣriye aʕla aḥ ḥawone stene aṯən azzən lu bayto komər hiya fayišo
komər hawi ʕaṣriye i kačke qayimo məlla alo gəzzino ṭawəʕ u yawmo aʕli e məlle barṯi lu ḥakəm aloho howe aʕmax komər aṯyo i kačke l feme du pərr koḥayro kale u kurrək tamo yatiwo məlle hə aṯat məlla e alo aṯyono he u bayṯayḏan aydarbo yo
əmmo xude pareze kḥozat ṣafrayto wa azzino ṭawəʕ u yawmo aʕli həngi d kətwa basimo w ono ste ṭaʕiyono ruḥi w aṯyono ṭawəʕ yawmo hul d aṯyono e məlle de kale u ṣaṭlayḏax mədlaxyo komər hulela u ṣaṭlayḏa hulela i maǧidiyayḏa w komər li kačke mədla lu ṣaṭlayḏa w azzala lu bayto
azzala i kačke lu bayto komər u babo məlle hə barṯi mə ḥawal diḏax yo aḥ ḥawronayḏax aṯən hani saʕaye w hat fayišat u qaṭirayḏax lo mzabən qay yo
əmmo bele alo yabo u qaṭirayḏi mzabən bas ḥzeli ḥa xort u abro du ḥakəm di walaye w məlle aḥna w hatu ḥa bayto na w maḥweleli u baytaṯṯe mšadalle ḥa zʕuro aʕmi w ono ste yabo həngi d kətwe u baytaṯṯe basimo ṭaʕiyono ruḥi hawi ʕaṣriye aʕli hul d aṯyono
e məlle barṯi mən yo hawo bu ṣaṭlayḏax əmmo yabo ḥabuše ne mamṭalli laǧan an naʕime komər mədla lu ṣaṭlayḏa maxlela komər hiya l əḏʕowa u rahlawo bu ṣaṭlawo yo
komər i naqqa d maxlela komər nafəl xurren ʕal u semo ʕal u dahwo w ʕal kul šəkəl yaʕni u mede d kətwe lazəm ela zwəlle w maḥatle bu ṣaṭlawo
komər kalyo i kačke xəd səmla suč məlle hə barṯi hawo mənyawo məlla yabo lo kəḏʕono ḥzaye e məlle ġamo layt barṯi ġamo layt madam mərhov d ḥḏoḏe na ġamo layto
komər tamo u kurrək azzele lu bayto i kačke qaḏ̣i ʕiš diḏa komər məlle yabo ḥəzyolux məlle ḥəzyoli d hayo lo ṭəlbatli ono niše lo kobaʕno
e məlle yabo ahla w sahla madam hat raḏ̣at aʕla w lebux mṭalable ono u ṭlobo aʕli
komər maləmle arbʕi rawixe lu ḥakəm w šqile arbʕi ʕabayat stene mamṭalle lu bayto komər rawəx u ḥakəm w ann arbʕi rawixani w mawballe ann arbʕi ʕabayatani aʕmayye
komər maṭən lu pix du el lu ḥakəm məllalle məlle annaqla kul ḥa maxxu hama izoxu bu rez kul ḥa zoxu l kone ono ste gəzzino gab u šex kul ḥa maxxu i ʕabayaṯi d kətyo aʕmayxu hawula lu maʕzulvanaṯxu w me d maḥšamxu hatu am maʕzulvanaṯxu tavda arbʕitayxu itoxu l taḥta di kone du šex u waxtawo gməǧġolina aʕme
komər xəd məlle lu ḥakəm səmme komər maḥšamme ʕaṣriye azzehən kul ḏ̣ayfo u maʕzulvanayḏe azzehən l gab u šex
komər tamo lu ḥakəm ǧġil ʕam u šex məlle rḥəmli i mərhovaniyayḏux w aṯino kobaʕno i barṯayḏux d obatla lu abrayḏi
məlle kaleyo aṣl w ahl diḏi yo kit xabro komər u šex bu el yo w el bu šex yo yawma du ahl diḏi maqbəl w roḏ̣e ono ste raḏ̣ino
komər ann arbʕi kul ḥa qayəṯwayle ʕabaye mə ḥaruwalle mərre ya u šex diḏan aḥna raḏ̣ye na w kəbʕina d obatla lu ḥakəm w yawma ṭaw mu ḥakəm lo kobatla l ḥreno hama hawleyo
komər tamo lu ḥakəm nšəqle iḏe du šex w ṭlibole w qṭəʕʕe u naqdayḏa ʕaṣro alfo
komər məlle i ʕrutaṯi lo i ʕruto ḥreto gəmḥaḏ̣anno u semayḏa u dahwayḏa ab badlatayḏa aǧ ǧulayḏa i naqqayo gdoṯeno mawbannola
komər qayəm u ḥakəm aṯi lu bayto hiye w ar rawixayḏe mḥaḏ̣alle u rəhal diḏa
aṯi yawma di ʕruto d məlle mawbele u xel diḏe w azzele mamṭele i kačke mḥawlole
komər disa lu zlamano lu ḥakəmano mdaʕele ʕal u abro məlle abri kobaʕno d ʕisaqṯaṯi adlalyo maḥtatla ʕal leba di kačkaṯi məlle yabo baḥ ḥaye d aloho koyomeno yaʕni i kačkaṯi d ḥozeno ʕaṣro aʕla lo kowe fayəš d marfenola lebi nafəl eba yaʕni d əmmat terfiyo marfenola lo gmarfenola
omər məlle abri lo marfatla ġamo layto bas kobaʕno laǧani d maḥtat i ʕisaqṯo disa lo marfatla e məlle ʕal xaṭər diḏux gmaḥannola bale terfiyo latla
komər azzele u kurrək qayimo i kačke me qume yaʕni b maʕrifa b kramiye ġalabe komər fayišo i kačke lo saʕa w lo tarte w lo tloṯ w lo arbaʕ
pak lu šuġlo rabano u kurrəkano dlo ḥzoyo lo ṭləbleli yawma eli w ele ḥzelan ḥḏoḏe w maʕǧablan ḥḏoḏe w adlalyo keləm lo kobe aʕmi lo kobe w lo kšoqəl aʕmi haṯi mən masale yo
komər həngi bax xayalani mətfakalla komər fayišo kibe saʕa ḥreto mede lawi mu kurrək komər i kačke damixo
komər mədle li ʕisaqṯayḏe maḥtole ʕal leba komər i kačke u mede d ǧġilo w məlla mamṭeli u ṣaṭlo du qaṭirayḏi l zebono l nṣiwən laqyono u abro du ḥakəm tamo w hulileyo w azzi l gabayye məlle mərhov d ḥḏoḏe na me tamo fayišono hul ʕaṣriye w daʕirono
u mede d kačkaṯi ǧġilo lo ṭowo w maḥkela zoyəd maṯi mede lo məlla… w hun žmira saġ
kətwa w latwa ṭaw m aloho latwa
komər u šulṭonano u wazirayḏe yatiwe ʕal u taxt wayne komər mətfakalle lu šulṭonano b ruḥe məlle i walayaṯi diḏi gsamnola kom
komər naḥət bayna di walaye maḥətle i fiya du zad du pərṭal di fekiye du baṣro d kul mede maḥətle i fiyayḏe aʕle kul ḥa i fiyayḏe maḥtole aʕle məlle lazəm lo noqəṣ w lo zaydo i fiyaṯi me ʕal u medano bu ṭimano yo
komər daʕər u šulṭonano aṯi l dukṯe fayəš kibe tre yarḥe hiye yatiwo b dukṯe
komər me tamo məlle annaqla gəzzi maṣəḥno ḥozina be u amrayḏi maqballe ya lo maqballe
komər lwəšle aǧ ǧule dad darweš w naḥət bayna di walaye
komər kəmšayəl me more du pərṭal komər u mətrayḏe d mən yo komər masala b tre noṭat yo komər maxrabo ba qay lə kməzdatluxyo ʕaṣro qurušat arzan yo hawxa
məlle lo laybi mi saye d aloho w d reše d aloho w du ḥakəm ʕedəl ele maḥətle u ṭimano aʕle laybi lo mawzadne w lo manqaṣne
i məlle xlo u ḥakəm ḥaḏ̣iro yo d məzdatle aʕle d manqṣatle məlle howe ḥaḏ̣iro w lowe ḥaḏ̣iro ele maḥətle i fiyaṯi laybi
komər mšayele ʕal kul mede komər kul mede ʕal i fiya d ele maḥətleyo
komər daʕər u šulṭonano bu rez dad dukane komər aṯi l dukano d anəške ḥzele zlam navsar kale bi dukano yatiwo əšme d mede bi dukanayḏe lo kowe d kito kale u qalamayḏe b iḏe w ganyo ʕal i maṣa w məqqa d kmabəh mede lə kḥoze bi dukanaṯi
komər məlle gədmšayanno lo kowe d lo mšayanno mu zlamano be mə ḥawal diḏe yo mede bi dukanaṯi layto w u qalamayḏe b iḏe w ganyo ʕal i maṣa
komər mqadamle lu baba darweš məlle ʕammo məlle mən yo baba darweš məlle mən ḥawal diḏux yo hawxa u qalamayḏux b iḏux w hat ganyo ʕal i maṣa w mede l zwono w l zebono layt bi dukanayḏux kobaʕno d əmmatli be i məʕnaṯi mən yo
məlle baba darweš layto ʕiš diḏux hat zux bu darbayḏux mə ḥarulux məlle ʕammo gsamno bi heviye m aloho w menux d əmmatli
e məlle bavo haka kəbʕatlux ruʕo d kallawat mədlux w zolux hat mə ḥarulux
məlle lo kowe d lo əmmatli marke lo kowe d romašno d l əmmatli i məʕnayḏa mənyo
məlle hawli lira gdomannolux komər lu baba darweš maḥətle iḏe taḥte dak kaškulayḏe mawfaqle lira maḥətle ʕal i maṣa du ʕammo məlle de mar
məlle u zlam d l oḏəʕ i taliye du ʕiš aydarbo gdəṯyo lo glozəm u ʕišawo d soyamle ṭro mətfakər d oḏəʕ be aydarbo i taliyayḏe gdəṯyo ṭro henu soyamle
məlle haw məlle xalaṣ
hano u waziro bəṯr mu šulṭono koṯe gab u barbar komalle lu barbar komər mədlux mo lirat d dahwo
komər səbba d mə gdobatli am mo liratani məlle ono kobenuxne zux mawbelən lu bayto kətli xabro gdomannuxyo məlle de mar u xabrayḏux məlle lo mawbəl am mo lirayḏux w tolux
komər mawbele am mo liratayḏe w azzele lu bayto
komər b ʕašq w b kef hule am mo liratani li aṯto məlla m aykolux am mo liratani
məlle ašər lu waziro huleline halbat səbba d huleluxne məlle alo b səbba d tə mede luleline bas məlle kətli xabro gdomannuxyo zux mawbelən w itolux
komər li žəniye məllale məlla am mo lirani hani b səbba d admo kobeluxne məlle lo məlla de zux gḥozat
komər u barbar daʕər məlle ya u wazirayḏi mar u maqṣadayḏux mən yo
məlle kobaʕno yawma daʔəm hat koḥəlqat u šulṭonano kobaʕno d i muse d koḥəlqatle eba d msammatla w ḥlaq u šulṭono eba b dasxwara lə gmoyəṯ gəzzele tloṯo arbʕo yawme bi ḥalo w henu gmoyəṯ u waxtawo ono gtoweno šulṭono b dukṯe w hat gsamnolux waziro b dukṯi w kul mede di walayaṯi gmaḥənnole b iḏux w hič lo mətfakrat
komər u merək u barbar aṯyo i qanaʕayḏe hən maz zuḥṯe w hən stene ṭamaʕiye čik b lebe komər msamamle i musayḏe maḥtole bi ʕəlbəke
komər ḥəlle kaṯi u šulṭono azze šməṭle aǧ ǧulayḏe w aṯi
məlle ya u barbar diḏi hani tre tloṯo yawme ono kayiwo wayno w foṯi aṯyo ġalabe d ḥəlqatli məlle ʕal aʕ ʕayne ahla w sahla ya u šulṭonayḏi tfaḏ̣ḏ̣al
komər aṯi u šulṭono hama heš kale u waziro yatiwo komər yatu ʕal u kursiyayḏe u kursiyayḏe bašqa yo i musayḏe bašqa yo kul mede du taxəmayḏe bašqa yo
komər lu barbar mədle li musayo d kətyo msamamto w məfqole
qrele ste lu dalolo qrewayle məlle kul hesənǧawo d kito d lo kəṯwitu aʕle u zlam d l oḏəʕ i taliye du ʕiš aydarbo gdəṯyo w d ʕišawo soyamle i ʕadmayḏé yo m uʕdo hul saʕa amro kito zoyeed layt ʕədam yo
komər kul ḥa mxabaṭle ʕar ruḥe mən hesənǧawo kṯuwwe aʕle
komər hano u barbarano ḥəlle ʕal i musayḏe i naqqa d lṭišole kale kṯiwo aʕla u zlam d l oḏəʕ i taliye du ʕiš aydarbo gdəṯyo ṭro u ʕišawo lo soyamle
e məlle haṯi ballo yo yawma koḏaʕno i taliyaṯi latyo ṭawto w yawma msamamli i musaṯi w ḥolaqno u šulṭonano w gqoṭannole hano me ṣafro ema towe u wazirano gmoṭele ḥəčča aʕli stene gdomər be mə səmlux bu šulṭonano gsaymat ebi stene haṯi taliye ṭawto latla
komər mədle li musayo w madəʕrole maḥtole b dukṯa
komər b ʕayne u šulṭono bi ʕayna koḥoze d madʕalle i musayo w maḥtole mədle l ḥreto w məfqole
komər lu šulṭono mḥalaqle ide li droʕo du barbar məlle qayyo maḥətlux i musayo məlle ya u šulṭonayḏi i musaṯi lə kʕawdo haṯi d mawfaqli ʕawətto yo ono bi səbbayo maḥətli hayo w mofaqli haṯi
məlle lo kowe baḥ ḥaye d aloho koyomeno d l əmmatli ve gave gqoṭaʕno qarʕux
omər ya u šulṭonayḏi ksamno rəǧǧa menux d obatli baxto gdomanno məlle mar
məlle bavo lu waziro mamṭele mo lirat d dahwo huleli məlle mawbelən lu bayto am mo lirani məblili lu bayto ḥatta li ḥurmayḏi məllali məlla am mo lirani b admo huleluxne ono məlli lo
aṯino daʕənno ya u šulṭonayḏi ašər i muse msammoli d ḥolaqnux eba hən ṭamaʕiye hawili w hən maz zuḥṯe məlli u waziro d iḏo raṣṭe yo dlo maġḏ̣əb aʕli qoṭeli w ʕišano səmli w yawma kmaqəllilux kobaʕno d baxtux obatli
komər kətwa ḥa tamo naʕimo qum iḏe du barbar məlle izolux kit bu dukano bi anəške i namrayḏa ʕəšri kito zlam navsar eba yatiwo kale u qalamayḏe b iḏe w hiye ganyo ʕal i maṣa u mede bu dukanayḏe layto mar u šulṭono kale su barbar ʕaǧala kṭolablux
komər u kurrək azzele bnele an namratayḏe maṭi li namra daʕ ʕəsri koḥoyər kale u ʕamkayḏe yatiwo məlle ʕammo məlle mən yo brazi omər u šulṭono kale yatiwo su barbar məlle ʕaǧala ṭro oṯe
komər hano u ʕammo mətfakalle məlle kit w layt lu baba darwešawo səmle i fəṭnayḏi su šulṭono hawo d šqili i lira mene
komər ġalabe komər karyole yo komər b lebo twiro aṯi gab u barbar sġəḏlele lu šulṭono w kali
komər məlle taw lo zayʕat mede layt komər yatu u ʕammo ʕal u kursi məlle ya ʕammo məlle ləbbe ya u šulṭonayḏi
məlle hano lu barbar msamamle i musaṯi d ḥolaqli bu amro du waziro d hiye howe šulṭono b dukṯi u barbar howe waziro b dukṯe mən kəmmat mu ʕišano
məlle ya u šulṭonayḏi u ḥa d kətyo u barbar hawo hən maz zuḥṯe yo w hən ste ṭamaʕiye nafəlwa b lebe hawo li dukṯe d moṭe u ḥəkm diḏux šḏay bəṯre lo saymat mede ebe w u waziro latyo hawxa d omannolux hat kəḏʕat u ʕišayḏe be mən yo
komər vega mḥele bi pipike aṯi tre puluṣ məlle mamṭeyu ak kalamčat mamṭalle ak kalamčat mḥale b iḏe du waziro məlle manḥetule l reše du šalit li mašnaqa
qrele lu dalolo məlle qray bayna di walaye u ḥa d obəʕ d noḥət li fərǧa l su šalit w ḥa d yosəq lan nigore sarbast yo adyawma u šanq du waziro yo
komər mawballe u waziro w mʕalaqqe bu šalit u ʕumum di walaye mkawmo aʕle li fərǧa hən ʕal an nigore w hən naḥiti l gab u šalit
komər tamo u waziro šnəqqe… w haṯi tayimo w hun žmira saġ
	
ono əšmi dibo yo babi əšme tuma yo emi əšma šune yo ʕumri bin dokuzyuz otuz dort tawalləd mu sedari no
šulṭono d ṣṭambəl sulṭan salim bu waxt diḏe ʕumre arbaḥṣar əšne abro d arbaḥṣar əšne wa ḥkəmle
hano lu šay du ʕaǧam mšadallele xabro w məllele me xarǧ w barǧ d šwaʕ əšne d maḥtat w mə d saymat kar diḏux du ḥarb w d qoyamno gdoṯeno r rešux i dawla di osmanliye gloḥeno əšma mi arʕo
hano lu šulṭono sulṭan salim mətfakalle b ʕaql diḏe w maltamle ag gərgər di walaye aw wazirayḏe l ḥḏoḏe w mšawalle appe məlle ono abro naʕimo w ʕaql diḏi lo ggorəš w itoxu r reše di masalaṯi d ḥozina be haṯi mənyaṯi adyawma u šay du ʕaǧam koṭoləb menan xarǧ w barǧ d šwaʕ əšne ya ḥarb hano ʕiš yaquro yo
mərralle ya u šulṭonayḏan adyawma xarǧ w barǧ d šwaʕ əšne lo gqədrina d aḥna d obinale w i dawla du ʕaǧam ġəlbe yo w gədsamlan ʕard
e məlle ba aydarbo soyamno ono mərre hat kəḏʕat u šulṭonayḏan hat hat kəḏʕat məlle adyawma d manqaṣno ruḥi ele mə gtowe yaʕni d ḥa menan manqəṣ ruḥe lu ḥreno
mərre adyawma iḏe yarəxto yo w hiye lə gmanqəṣ ruḥe elux haka hat manqṣat ruḥux ele məlle ono manqaṣno ruḥi ele yani gsoyəm mede bi məllayḏi mərre lo məlle hayhay zlam laty lazəm w ṭro dawla lo ḥərwo
komər qayəm hano sulṭan salim lwəšle ǧule ġer mtaškele ruḥe w mədle la tre wazirayḏe aʕme w qayimi azzehən bi arʕo komər hul d nafiqi baynoṯe du ʕaǧam
mawtatle a tre wazirayḏe b dukṯo w zbəṭle u adras dəṯṯe gabe w hiye qayəm azzele l ḥḏo qaḥwa w yatu bi qaḥwa
w ḥəlle lu qaḥwači ebe d kətyo zʕuro nuxroyo məlle ha abri ʕal mə kokərxat məlle ya u aġayḏi kokoraxnoli ono ʕal šuġlo d samno i idarayḏi məlle koṯe menux saymat qaḥwačiye məlle e məlle hway gabi w nafilo i ḥubayḏe b lebe du qaḥwači ġalabe
komər qayəm tamo fayəš sulṭan salim gabe w səmle i xədmayḏe
komər me tamo qayəm ḥa yawmo məllele lu qaḥwači məllele l sulṭan salim məlle adyawma gdoṯe u šay du ʕaǧam gdoṯe larke gməštaʕe bu šṭərənǧ mʕadəl u šṭərənǧ xəd kəḏʕat
komər mʕadele l sulṭan salim u šṭərənǧawo w aṯi u qaḥwači lqule komər fayəš mʕaǧbo w mdawmro mene
komər bəṯr haka b saʕaye haka b tarte yo aṯi u šay du ʕaǧam w u wazirayḏe yatiwi l reše du šṭərənǧ
komər me tamo qayəm ḥəlle lu šṭərənǧano ġalabe fayəš mʕaǧbo mene məlle kul gave d oṯewayno latwa bi waḏ̣ʕiyaṯi w haṯi mə šəkəl yo w mə waḏ̣ʕiye yo
komər qayəm me tamo məštaʕalle kətwa mire mqabəl du šay du ʕaǧam w sulṭan salim yatu bəṯre du šay du ʕaǧam
komər qayəm hano mə gsoyəm komər məštaʕalle komər i naqqa d konoḥət u šṭərənǧayḏe sulṭan salim ṭaw mene d oḏaʕwa bu šṭərənǧ komər i naqqa d noḥatwa i ḥḏo d luyowa ṭawto komər hnewa ruḥe
komər ḥəlle lu šay du ʕaǧam bi mire ḥzele sulṭan salim kale d kohne ruḥe i naqqa d konoḥət məlle demak ki haṯi b yaġlišiye koməštaʕeno
komər ḥəlle bi mire w bi waḏ̣ʕiyayḏe hiye madiwayle annaqa i ḥḏo d moyadwayla w d lo mtanewa gədnoḥatwayla w i ḥḏo d mḥalaqwa iḏe ela d konazwa ruḥe hawxa d hnewa ruḥe maqlaqwa lo noḥatwayla ṭorewayla b iḏe
komər bəṯr me d mkamalle i laʕboyaṯṯe alle lu šay du ʕaǧam qrele məlle itolux ono w hat məštaʕina
məlle ya u šay diḏi latyo ǧayəz d ono oṯeno məštaʕeno ono zlam faqiro qaḥwači d oṯeno məštaʕeno ʕam u šay du ʕaǧam məlle komannolux mə d qarʕux qoṭaʕnole mə d oṯat məštaʕat aʕmi
komər qayeem la tre məštaʕalle šeṯ naqqat məfqole paṭa məlle komannux hway moro l ruḥux annaqqa d mawbannux gqoṭaʕno qarʕux məlle lo naqla howe ḥamšaḥṣar naqqat howe aḥ ḥamšaḥṣar naqqat paṭa gnəfqo w məštaʕele i naqlayo stene w paṭa məfqole
komər kəpwayle sulṭan salim mawbewayle w ġolabwayle komər kəpwayle ġolabwayle yalənəz lo twəlle
komər məllele lu qaḥwači kobaʕno d obatli u qaḥwačiyano diḏux
məlle e ṭrowe d hiye d oṯe w d soyəm karam ono gdobenuxyo ʕar reši
komər qayəm məllele məlle kobaʕno d oṯat məlle ṭrowe
komər mawbele lu baytayḏe məlle əšmux mən yo məlle əšmi salimko yo
komər səmle rabo dag greʕe w d kul d kətwayne bu baytayḏe w səmle hiye wakilo du baytayḏe
komər hano kətwayle abro lu qaḥwačiyano nafəqwa mu maktab
komər azzele l gab salimko məllele abri fayišat hat gabi w adyawma u abrayḏi nafəq mu maktab u zʕuro nazək yo w lə kqodər soyəm šuġlo mede kobaʕno d əmmatle lu šay du ʕaǧam d maḥatle ʕal waḏ̣ifa tuyo raḥat məlle e ṭrowe komər məllele lu šay du ʕaǧam məlle e ṭrowe ya abri
komər hawi deri yawmo ṣafrayto u ḥyoro d koḥoyər qayəm koḥoyər u zʕurawo kale mʕalqo bu qayso di mašnaqa kale u šalit mḥalqo l qḏole
komər fayəš mʕaǧbo mdawmro məlle haṯi mənyaṯi ono mən məllilux hat mə səmlux ya u šay diḏi
məlle ya abri laybi ono d əzzino zlam hawxa məfsəd d əzzino maḥatnole ʕal waḏ̣ifa zlam taḥrikči yo w zlam məfsəd yo w zlam latyo ṭowo ʕal u darbo d maḥatno i waḏ̣ifaṯi b iḏe me ṣafro gməʕdomo i dawla du ʕaǧam
adyawma i dawla di osmanliye stene d kətne an namər diḏa w ar rabayḏa kulle xayine d kətne hawxa pisin uʕdo gədḥozat šuġla m uʕdo hul tloṯ əšne be mə gmoṭeno b qarʕa w gədəzzino r reša w gsamnola laġġo
komər tamo sulṭan salim ṭləblele əzən mene məlle kobaʕno d əzzino koraxno baynoṯa di walaye məlle izolux
komər aṯi su wazirayḏe w mədle law wazirayḏe w aṯi l ṣṭambəl
ʕumum d kətwayne ʕal aw waḏ̣ayəf kulle maltmile l ḥḏoḏe kulle mḥalqəlle li mašnaqa kulle qṭəʕle qarʕayye
w maltamle zlame d kətwayne rešone w d kətwayne ann abne dam malke w d kətwayne ann abne daš šyux w maḥtile ʕal aw waḏ̣ayəf w mratable i dawlayḏe
komər me tamo kamili a tloṯ əšnayḏe aṯi u šay du ʕaǧam r reše di dawla di osmanliye l ṣṭambəl
komər me tamo huwwe ǧuwab d ḥḏoḏe w mḥalle la tre b ḥḏoḏe l sulṭan salim ġləble u šay du ʕaǧam šḏele bəṯre hul d čik bu ḥdud diḏe w bu paytaxt diḏe
komər tamo səmle yaṣiro w bəṯr me d səmle yaṣiro məllele məlle u abrayḏux flan raḥat yo ya u šay diḏi məlle kale raḥat towat saġ may kəḏʕatle lu abrayḏi
məlle ma i barṯayḏux flan kas əšma məlle e məlle i ḥurmayḏux i xatune i malkṯo məlle may kəḏʕatte
məlle ma lo kəḏʕatli ya u šay diḏi məlle ono koḏaʕnolux adyawma d kətne aǧ ǧule di ṣalṭana aʕlux d kəttat sulṭan salim
məlle lo kəḏʕatli demak məlle ono hawo salimko yo aṯino larke w d ḥzeli lu tadbir diḏux w ʕal i waḏ̣ʕiye d məllilux ʕal u zʕuro d šnəqlux d əmmat gəzzino r reše di dawla di osmanliye w ono zbəṭli ʕaql menux w daʕənno l dukṯi w adyawma aṯino ono sulṭan salim no mə kəmmat mena haṯi məlle ʕafarim laǧanux
komər tamo məlle lə gqoṭaʕno qarʕux elo yalənəz gədmawbanno u taxt diḏux gsamnole hesir b ṣṭambəl
zbəṭle u taxt diḏe w mamṭele l ṣṭambəl w maḥatle yaṣiro b ṣṭambəl hul l uʕdo heš kale kfoyəš u taxt diḏe b ṣṭambəl
w sulṭan salim ele d maʕmalle i qəžla di salimiye d kətyo…
tayimo w hun žmira saġ
kətwa w latwa ṭaw m aloho latwa
əmmi ḥa yawmo may yawmoṯe nafəq u abro du šulṭono d ṣṭambəl l baynoṯe di walaye w karəx baš šuqone d ṣṭambəl w azzele su zəfkar d kətwa u zəfkar daš šulṭone
i naqqa d maṭi l gabe məlle salam ʕalayku məlle ʕalaykum əssalam
qayəm me qume w mətkaramle ġalabe w mḥalaqlele kursi yatu ʕal u kursiyayḏe w ḥəlle li waḏ̣ʕiye du zəfkar
kəmmi məllele məlle ya u zəfkarayḏi gəmḥalaqno šuruṭ qumux d tolat u ṣarṭ diḏi tlelux w d lo tolatle muhla elux tloṯo yawme gqoṭaʕno qarʕux
w komər hano məllele səm karam ya šawkatli pašayemi
məllele i məʕna du dahwo w du semo w du maʕdan kobaʕnola menux muhla elux tloṯo yawme məfqolux i məʕnaṯi məfqolux lo məfqolux gqoṭaʕno qarʕux
kəmmi tamo nafəq u abro du šulṭono w azzele w hiye maqlaḏle i dukanayḏe w nafəq w karəx b ṣṭambəl kula w ḥa lo məllele i məʕnaṯi komər me d kamili a tloṯo yawmayḏe u lalyo da tloṯo aṯi lu bayto b kef twiro w lebo twiro w ġalabe maʕd pis kit aʕle
w li barṯo i naʕəmto mədla li ḥšəmtayḏe məblola w maḥtola qume du babo məlle ya barṯi i lašayḏi latyo raḥat w lo koxanno
qayimo haṯi məllale qayyo ya babo lo kəxlat koḥəzyono d kətyo maʕd diḏux zbiṭo b adlalyo w d kəttat be maʕd w kefsəz l nošo ṭrele lebux
məlle lo xayr ya barṯi l nošo lo ṭrele lebi yalənəz lebi lo kəzzele li ḥšəmto
məlla bele ya babo malli u masalayḏux məlle ya barṯi ono ḥayat lo fayəšli bi arʕaṯe w u ḥayat d fayəšli fayəšli b adlalyo me ṣafro qməqṭəʕ qarʕi
məlla qayyo yabo xude xer bike məlle ya barṯi i masalayḏi masale rabṯo yo w ṭray meni məlla lo kowe d l əmmatliyo məlle ya barṯi ḥal w mahǧar diḏi w du abro du šulṭono haṯi yo
məlla ya yabo axul w maḥšəm i ḥšəmtayḏux w dmax hul ṣafrayto aloho rabo yo haṯi latyo masale yaqərto d əmmat w haṯi latyo masale d əmmat ġalabe ḥṣiṯo ḥatta lar ruʕye w lab baqore w l kul kas koḏaʕla
məlle barṯi ono karəxno bayn ṣṭambəl baynoṯe dann abuqaṭin w baynoṯe daʕ ʕaqəldar w daʕ ʕaləmdar i masalaṯi lo mawfaqqaliyo hat kəmmatli haṯi ksaymatli sahliye aʕli
məlla ya babo baḥ ḥayayḏux kyəmyono haṯi latyo tə mede maḥšəm w lo saymat xayalat komər axile w hiye b lebo di zuḥṯo maḥšamle i ḥšəmtayḏe w daməx
w hawi ṣafrayto qayimo i barṯo mčarčafla ruḥa w mḥalaqla bəṯre məlla de mhaləx yabo
komər qayimi azzehən li dukano ftəḥle i dukanayḏe w məlla de mḥay čarčaf bayn eli w ele komər mḥele lu babo maḥatle čarčaf bayn ele w li kačke
w hawi ṣafrayto aṯi məlle ya u zəfkarayḏi ha mə səmlux məlle səm karam yatu w li barṯo du zəfkar məlla amar u šarṭ diḏux məlle malli i məʕna du dahwo
komər tamo məllale məlla ya šawkatli pašayemi ayna d kətyo u dahwo dahwo yo mḥalqatle lu kuro daḥ ḥadode w mfašratle w mḥalqatle ʕal u səndan w oṯalle bač čakuč w qəṭʕile m ḥḏoḏe w mḥalqile bayn du ṭino mḥalqile bayne du qaṭmo mparpsile m ḥḏoḏe məqqa d saymi lo saymi mene u dahwo dahwo yo lo kowe d howe lo semo w lo maʕdan mene
hanək aš šulṭone ne lo kowən lo wazire w lo ʕami i zərriyaṯṯe daš šulṭone yo
məlle tamam haṯi hawxa yo u semo kobaʕno d əmmatli maʕnayḏe məlla u semo ayna d kətyo u semo ʕaynan bu šəklawo mḥalqatle lu kuro w məqqa d saymat w lo saymat w maṯḥatle w mfašratle w oṯatle bač čakuč mḥalqatle baynoṯe du ṭino mḥalqatle bayn du qaṭmo w məqqa d saymat w lo saymat lo kowe d lo d howe dahwo mene w lo maʕdan u semo semo yo
hanək aw wazire ne ya u ṣulṭonayḏi
məlle tamam w bəṯr məlle u maʕdan məlla u maʕdan stene ʕaynan bu šəklawo w ʕaynan məqqa d saymat w lo saymat mene w məqqa marṯḥatle w məqqa d oṯatle bač čakuč w qəṭʕatle m ḥḏoḏe lo kowe d lo howe dahwo w lo semo mene
hanək aḥna aʕ ʕami na lo šulṭone koqoyəm menan w lo wazire
məlla aš šuruṭayḏux hani ne ya u šulṭonayḏi məlle e tamam ne aš šuruṭ diḏux məlle tama haṯi yo
omər qayəm u abro du šulṭono w azzele lu bayto məllela li emo ya yade maʕləm lann abnoṯe d ṣṭambəl kulle w mamṭi zlam towe ašči lu bayto w maʕləm lann abnoṯe d ṣṭambəl d mnaqenoli ḥḏo manne
yalənəz i ǧeriye i naqqa d əzzala d maʕəlmo lann abnoṯe d ṣṭambəl ṭro d əṯyo l gabi kito bayto d ono d omannola mšadannola lu baytawo w bəṯr ṭr əzzala kərxo maʕəlmo
komər məlla way ʕal ʕayni ya abri ġalabe pṣiḥo w aṯila kef d lu abro b feme d ṭləble i masalaṯi mena w d ṭləble u hno du zawaǧayḏé w daṣṭər du zawaǧ diḏi w d ṭləble mi emo i rəxṣaṯi
w kətwa ʕayna bu darbo du abro w kliṯowa heviye du abro d omər kobaʕnoli ḥḏo
komər qayəm mšadalle li ǧeriye məlle izalax lu bayto du zəfkar kətle tloṯ bnoṯe a tloṯ abnoṯayḏe həš ʕazbe ne w lo kəḏʕi ag gawre aydarbo ne marre lu abro du šulṭono məlle a tloṯayxu abnoṯe kobaʕno d oṯitu aʕli ṭʕine təšʕo yarḥe w təšʕo yawme w čaḥ saʕat čaḥ daqayəq ʕal ad daqayəq d oṯitu l gabi w hatu abnoṯe
komər azzala li ǧeriye mḥela ʕal i darga du bayto du zəfkar komər nafiqo i rabṯo w i navayto at tarte mərre ha mə kəbʕatlax məlla u abro du šulṭono kəmšayəl b kef dəṯxu məlle kobaʕno d oṯən kətle tloṯ abnoṯe lu zəfkar kobaʕno d oṯən aʕli hənnək abnoṯe w ṭʕine təšʕo yarḥe w təšʕo yawme w čaḥ saʕat čaʕ daqayəq w hənnək ṭʕine d oṯən w hənnək d kətne bṯule w abnoṯe
komər tamo mərre haṯi mə ʕuǧube rabṯo yo w mədde i ǧeriye mḥalaqqe iḏayye l sawka w grišəlle li dərto w mḥallala hul d mamiṯəlle
hul d šamiʕo i naʕəmto naḥito laf elayye məlla wah mə hawi aʕlayxu ya aḥwoṯe mərre italax ḥzay li puštaṯi be mən mamro w mə štaġaliye kəmmolan aḥna d kətna bnoṯe bṯule w ʕiš d gawre lo kəḏʕina mən yo w d lə ḥzelan gawre w lo kəḏʕina aydarbo ne aw šəkəl dag gawre w u zawaǧ di arʕo w haṯi kəmmolan itoxu ʕal u abro du šulṭono ṭʕine d təšʕo yarḥe w təšʕo yawme w čaḥ saʕat w čaʕ daqayəq qay lo kəmmo… m ayko gmoṭina ve gave gxəlqina ann abnani maḥtinanne b ʕebayna
komər tamo məlla hedi klayu ya aḥwoṯe d kəttatu ǧehil e ṭowo yo tax ya ḥoṯi midola mədla l droʕa w masəlqola lu bayto w tamo zbəṭlala qadro w kramiye w bəṯr mayo məlla ya ḥoṯi kəbʕono d u xabrano w i štaġaliyaṯi w u mḥoyo d mḥallallax l aḥwoṯi səmme ǧahala aʕlax d lo maqiratle lu abro du šulṭono w d əmmatle i masalaṯi hawxa yo hulala barṭil w maqənʕola w hula soz šqila soz mena
komər me d šqila u soz mena komər mšadrola w məlla lann aḥwoṯe məlla ya aḥwoṯi ono gdəmmaxxu adyawma adyawma naʕəm maxxu no kəbʕono d maqəblutu u amrayḏi yalənəz ʕaql dəṯxu lə ggorəš xəd diḏi mərre ya ḥoṯo aṣl hattat
məlla de qumu w ftaḥu laṣ ṣabaṭaṯxu mədde w ftəḥe laṣ ṣabaṭaṯṯe w mawfaqqe aǧ ǧulaṯṯe w u rəhalaṯṯe manne
məlla de lwašu aǧ ǧulaṯxu mədde lwəšše laǧ ǧulaṯṯe w lu rəhal dəṯṯe w məlla de mudu lab baxčkaṯxu maḥetənne taḥte da fṣeṭən dəṯxu w maṣiru ḥaṣayxu aʕlayye
komər hawxa səmme xd u amro di ḥoṯaṯṯe i naʕəmto w maṣərre ḥaṣayye w koḥayrat bu šəkəl dəṯṯe d əmmat hani ṭʕine ne kanne ʕal as saʕat ʕal ak kelikat w mḥela b qamaytayye w mčarčaffe ruḥayye w hedi hedi bu šəkəl dap pirat ṭʕine w azzehən lu bayto du šulṭono
w ḥəlla li aṯto du šulṭono kaṯi tloṯ abnoṯe d kətne ṭʕine kaṯən məlla haṯi mə ʕuǧube yo w haṯi mənyaṯi mən masale səmle lu abrayḏi adyawma hiye məlle abnoṯe adyawma ann abnoṯe d ṣṭambəl qay qšiʕi d lowən pirat ṭʕine w bas
komər qayəm me tamo haṯi stene mə kosaymo kofərsəlle ǧulo gəmḥalqəlle ǧulo dawšak yo mxaddat ne u zambarišat qumayye w koyətwi
aṯyo məlla ya barṯi mən muklo kəbʕitu d moṭinaxxu məlla li barṯo naʕəmto du zəfkar məlla ya yade misaye d aloho w d reše du ṣulṭono w d babayna ṭaʕmo bi arʕo lo fayəš həš d lo xilan bu bayto d babayna yalənəz mede šəkəl ṭaʕmo lə gmiqafe bu bayto d babayna həš l axilan mu šəklawo hatu šulṭone hatu garak gabayxu towe
məlla de mar barṯi məlla kəbʕina həš yalənəz kəbab d šamʕo l axilan garak hatu ṣulṭone hatu kəbab d šamʕo miqafe gabayxu d əxlina aḥna u šəklano lebayna kəzzele kəmtalable
komər azzala məllale lu ašči məlla ya abri kəbʕono saymatlan tloṯo kəbabe d šamʕo
komər qayəm hano səmle ak kəbabat w qayəm mḥalle li nuro a tloṯo kəbabat d šamʕo šaliḥi nafili bi nuro məlle ya xatune lo kowe
komər daʕiro me tamo aṯyo məlla ya barṯi ṭlabunxu šəkəl ḥreno hano mə šəkəl yo d ṭləblax menan
əmmo yade aḥna mede ṭaʕmo lo fayəš bi bayte d babayna d l axilan yalənəz u šəklano bu bayto d babayna lə gmiqafe w aḥna aṯina larke kəmmina gabayxu garak d miqafe w d howe misaye d aloho d reše d babayna w du šulṭono mede lo fayəš bi arʕo d l axilan yalənəz u šəklano d ṭaʕmano l axilan d lo howe u ṭaʕmano u šəklano soz lo kowe d əxlina mede
komər daʕiro məllale naqqa ḥreto lu ašči məlla ya abri lo kowe d əxli mede ḥreno d lowe hano sume
komər səmle i naqqa ḥreto stene w ham disa mḥele li nuro w šaləḥ w nafəl bi nuro
məlle lo kowe d howe komər u xətəm da tloṯ naqqat səmle hawxa w lawi məlle lo kowe
komər aṯyo məllale ya barṯi lo kowe kəbab d šamʕo ṭlabu šəkəl ḥreno
məllalle lann aḥwoṯe məlla qumu l ḥaylayxu komər qayimi a tloṯ məlla šrayu l ḥaṣayxu šralle ḥaṣayye w nafili ab baxčkanək w ḥəlla nafəq tloṯ abnoṯe zarif manne w ġalabe layəq w fayišo mʕaǧabto w mdawmarto mi masalaṯi məlla haṯi mə masale yo
məlla de mudu lab baxčkaṯxu ya ḥoṯi w mhalexu mḥalaqqe bəṯre di ḥoṯaṯṯe w azzehən
w qrele lu abro du šulṭono li ǧeriye w məlle mə səmme məlla hawxa səmme ya u ṣulṭonayḏi
komər tamo me d qayimi w azzehən lu bayto komər me d azzehən lu bayto lu abro du šulṭono səmle mlawwaša w maḥtole ʕal i ṣəfro w mamṭele l traḥṣar sefoqe ṭaʕmone šəkalat w maḥtile ʕal i ṣəfro hawir di mlawwaša w bəṯr mayo maḥatle tleṯi lirat d dahwo ʕal i ṣəfro
w qrelele lu greʕo məlle de qum w mawbəl li ṣəfraṯi ḥeṭa qume di barṯo du zəfkar i naʕəmto
komər nafəq məllele stene yalənəz i štaġaliye d məǧġolo tuyo aḏnux aʕla w d obatla ṣanṭ me d ǧġilo d oṯat larke d maḥkatli be mə gdəmmo omər məlle ʕal ʕayni ya u šulṭonayḏi
omər nafəq w azzele i naqqa d nafəq məlle may kəḏʕo i mlawwšaṯi komər mədle li mlawwaša twirole w axile mena w bəṯr me d axile mena məlle may kəḏʕo d kətne traḥṣar sefoqe ne mədle l ḥa mas sefoqe axile w maḥatle b ʕebe məlle may kəḏʕo d kətne tleṯi lirat mədle tloṯo lirat manək w maḥtile bu kisayḏe
w komər azzele maḥatle i ṣəfro qume di barṯo zu zəfkar i naʕəmto
me d maḥatle li ṣəfro qume di barṯo du zəfkar mədla li mlawwaša məlla aḥna bi ḥəzbayḏan i naqqa d kosoləq u ṣahro d kətyo qurṣo yo w gurovar yo harke barbərrax komaḥwe bu ḥasabayḏan yaʕni kəmmina qurṣo yo yalənəz harke barbərrax yo
ḥašša daš šulṭone d mdagli u ḥasab daš šulṭone yo w latyo u ḥasabayḏan barbərrax yo latyo qurṣo məlla mudula li mlawwšaṯi mudula mədde tlalle li mlawwaša
komər me d təlyəlle məlla aḥna bu ḥasabayḏan i šato traḥṣar yarḥe yo harke ḥḏaḥṣar kmaḥwən bi ḥəzbayḏan traḥṣar ne harke ḥḏaḥṣar gmaḥwe məlla ḥašša daš šulṭone d mdagli u ḥasab u ḥasab daš šulṭone yo ḥḏaḥṣar yo w latyo traḥṣar aḥna u ḥasab diḏan yaġləš yo w daš šulṭone doġri yo məlla mudu las sefoqani tlayune
w bəṯr mədla lal liratanək bnalla d kətne šawʕo w ʕəsri məlla aḥna bu ḥasab diḏan d kətyo u yarḥo tleṯi yawme yo w harke šawʕo w ʕəsri gmaḥwe ḥašša daš šulṭone d mdagli u ḥasab u ḥasab daš šulṭone yo šawʕo w ʕəsri w yarḥo latyo tleṯi ḥašša daš šulṭone d mdagli w d kətyo u ḥasab dəṯṯe yaġləš aḥna u ḥasabayḏan yaġləš yo šawʕo w ʕəsri yo latyo tleṯi məlla tlayu lani stene
komər lu greʕo məllela mən d omannole lu abro du šulṭonayḏi məlla izolux amalle ṭrowe xaṭər daʕ ʕayne kome
w nafəq w aṯi su abro du šulṭono məlle ha ya greʕo mə ǧġilo mə məlla
məlle ya u šulṭonayḏi mədla li mlawwaša məlla aḥna bu ḥasabayḏan w bu fəkrayḏan i naqqa d u ṣahro d kosoləq gurovar yo w qurṣo yo yalənəz kale harke barbərraxki yo
ḥašša daš šulṭone d mdagli u ḥasab u ḥasab daš šulṭone yo barbərraxki yo aḥna l qul ʕaynayna hawxa kowe u ḥasab diḏan yaġləš yo barbərraxki yo latyo qurṣo mədla li mlawwašayo məlla de tlayula
omər ma mayiṯatwa mu kafno d twəllux lu ṣahro məlle de məǧġəl
məlle mədla las sefoqanək məlla aḥna bu ḥasabayḏan d kətyo i šato traḥṣar yarḥe yo harke ḥḏaḥṣar kmaḥwən ḥašša daš šulṭone d mdagli u ḥasab u ḥasab daš šulṭone yo w i ḥəzbaṯṯe yo w aḥna i ḥəzbayḏan yaġləš yo ḥḏaḥṣar ne w lanne traḥṣar
məlle ma mayiṯatwa mu kafno d twəllux li šato w d manqṣolux l ḥḏaḥṣar mawfəq u sefoqawo d kətyo b ʕebux mədle w mawfaqle w maḥatle ʕal i maṣave gabe
w məlle mədla lal liranək bnalle məlla aḥna bi ḥəzbayḏan u yarḥo d kətyo tleṯi yawme yo harke šawʕo w ʕəsri komaḥwe ḥašša daš šulṭone d mdagli u ḥasab u ḥasab daš šulṭone yo w i ḥəzbayḏan yaġləš yo w ḥašša daš šulṭone d mdagli d kətyo i ḥəzbaṯṯe yaġləš
šawʕo w ʕəsri yo u yarḥo w latyo tleṯi komər mədde lanək stene w tlanne
məlli i naqqa d əzzino mə gdomannole lu abro du šulṭonayḏi əmmo izolux amalle ṭrowe xaṭər daʕ ʕayne kome
omər ṭrowat xaṭər d ʕayna d l əmmowa hawxa uʕdo gəmḥalaqwayno u sayfo ʕal qarʕux w gšolaḥwayno qarʕux d twəllux lu ṣahro bəṯr d məlla howe xaṭər d ʕayni gdobenux xaṭər d ʕayna ak kome w li šato w lu yarḥo
komər bəṯr səmle lu ǧəhaz diḏa kar lu semo w lu dahwayḏa w mawbele
w aṯyo i ʕruto d mḥawəl li nxirayto w azzehən d moṭalla hiye d kətwa ʕal qarʕa di goro w d kətwa ʕayne bu darbo
li barṯo du ʕammo du abro du šulṭono maqnaʕla lu greʕo w mbarṭela məlla d makimatla b ʕayne
komər hano stene koḥoyər u abro du šulṭono d lu greʕo d koqṭiʕ mu xel w aṯi nafəl tarqen ʕal lebe məlle haṯi masale yo mede kit paṯi d u greʕo qṭiʕ mu xel w naḥət l qamayte d azzele
komər səmlele iḏe hawxa ǧġil b iḏe aʕme komər iḏe npiṣole
komər lebe ġalabe hne aʕle məlle haṯi albat masale kit paṯi w azzele mqadamlele məlle mən yo ya u greʕayḏi
məlle ya u šulṭonayḏi hat howat w əšmux howe w d l ḥḏo d mamṭelux r ruḥux w d nəflo bi darizane du baytayḏux w bi ṣalṭanayḏux baḥ ḥayayḏux koyomeno ʕayni nafilo ʕal raġla ʕal i gwəzakayḏa be u šiḥoro mə faṣal hawxa yo
haṯi d əṯyo lu baytayḏux w noše d ḥoze waǧh diḏa w d ḥozela lo kowe d ʕoballux naqqa ḥreto tarʕo w d oṯe l gabux w lebe lə ggorəš muklo w lo kowe d maḥtat ḥayat qume d ḏoyaqle m iḏe d kətyo bu čəmsəz w d kətyo kamto qamar w qol ʕarabi yo
məlle ya greʕo i masalaṯi ṭray mena w u sərrano lo tolatle w lo maḥtatle w u sərrano ṭro foyəš bayn eli w elux w lo ḥəs meni w lo dang menux
komər mamṭyəlle w mhirəlle aʕle w yatiwo hiya bi odakayḏa ʕal u taxt diḏa w aṯi u lalyo i saʕa hawyo tlot w arbaʕ bu lalyo w ʕayna bu tarʕo d oṯe u ḥaṯno w l azzele
komər hul d hawi fəlge d lalyo u qaṣano i kačke ʕayna bu darbayḏe w l azzele komər hawyo ʕaǧəz mi šanṯo w hul d nafilo hiya me qum ruḥa w damixo l aḏiʕo aydarbo damixo
komər hawi ṣafrayto azzala li emo l gaba məlla ha barṯi məlla yade mede layto w lo kowe d ḥzeli l waǧh diḏe w lo kowe d aṯi l gabi w d mqadamleli
məlla ya barṯi adyawma babax d kətyo u zəfkar dəṯṯe yo balki xaṭər zbəṭle kramiye l babax zbəṭle w hulelax xaṭər d babax balki haṯi ʕade daš šulṭone yo
komər qayimo me tamo u lalyo da tre hama disane fayišo bu karawo w bi ṣənʕayo fayišo hul fəlge d lalyo u qaṣano ʕayna bu darbo w l aṯi məlla balki i ʕade daš šulṭone adlalyo stene hawxa yo damixo
w hawi ṣafrayto li emo mšayela mena məlla mede lawi u lalyo da tloṯo komər bu karawo hama disane w l azzele l gaba w bəṯr da tloṯo w dann arbʕo w daḥ ḥamšo w damm əšto w yarḥo w tre w tloṯo w arbʕo hul li šato lo mqadamlela
məlla haṯi latyo masale d xaṭər w d maʕrifa d zəbṭi l babi yaxud w yaxud d kətyo ʕade d baynoṯe daš šulṭone haṯi haṯi masaleyo haṯi l nošo səmle i fəṭnayḏi gabe w l nošo makəmlele b ʕayne
komər ḥzelala zlam šaġolo d kətwa laġamči w qrelale w məllale abri hat mə koṯe menux d saymat məlle ono zlam laġamči no w zlam šaġolo no
məlla mamṭilux tre tloṯo ḥawrone w itux šġal səmli laġam u yawmayḏux mə košəqlat məlle ono u yawmayḏi maǧidi d semo yo məlla abri itolux mamṭilux tre ḥrene w hat da tloṯo u yawmaṯxu b əšto maǧidiye d semo w marke me taḥte du taxt diḏi məfqituli saymituli laġam d nofəq l gawa di baxča l fema di bərke dam maye
məlle ʕal ʕayni ya i xatunayḏi w mamṭelele tre ḥawrone ḥrene w aṯi w falət me taḥte du taxt di xatune w hul d mawfaqqe u laġam dəṯṯe li baxča l fema di bərke dam maye w ḥaq dəṯṯe hulalleyo bu zoyudo w lo bu noquṣo
məlla de zolux w aloho howe aʕmux ya šaġolo ṭowo d kətyo u ḥaq diḏux ḥalal w d kəttat kad ḥalal adyawma lo ḥəs meni w lo dang menux lo hat d əmmmat hawxa səmlo lo ono d əmmono ele hawxa w izolux w aloho howe aʕmux məlle b xaṭər diḏax ya i xatunayḏi ʕaybo yo d kəmmat masayəl mani ġalabe hawxa kore səmli w lo kowe d mofaqli u sərrano
w komər aṯyo yawme di ʕruto w lwəšla aǧ ǧulayḏa di kaluṯo w mxamela ruḥa w mḥela i qundrayḏa b raġla w mḥela bu laġam w naḥito azzala li baxča nafiqo l feme di bərke dam maye w yatiwo
w u abro du šulṭono kəzzele w oṯe qume du tarʕo bu ṣalon komər i naqqa d nafilo ʕayna aʕla komər d ḥəzyole komər dlo ruḥo marfele ruḥe bad darġe w azzele laf ela
komər i naqqa d maṭi li baxča w d ḥəlla kaṯi məlla klay b dukṯux ya tarbiyesəz ya haya gidi d kit menux mnafəq beʔadab l ayko gdoṯat
ono i barṯo du šay du ʕaǧam no w aṯyono me baynoṯe du ʕaǧam hawyono mətsayyər d šəqlono hawa w aṯyono li baxčaṯi d mətkayfono eba
adyawma ono d kətno barṯo d kətno ḥurma hat d kəttat zlam d kəttat gawro l mə gdoṯat l gabi u pəš diḏux mən yo d oṯat l gabi
komər kali w marʕele w komər hən b hən mqadamle w čʕəkle laf ela komər aṯi yatu gaba
komər qayimo mčakčakla droʕona w nafilo bi baxča d maḥišola remune w ṭaʕmone
latwa u dard diḏa d kətwa kafənto yalənəz u dard diḏa mḥalaqla iḏa lu remuno 
məlle hedi klay ya i xatunayḏi ono gmaḥəšnolax zax hat itaw w ono gmoṭenolax mə šəkəl d əbʕat komər lo mtanela aʕme
komər čəkla iḏa bayn u remuno laqi u dərah du remuno b droʕa d kətwa haqqa nazək komər i naqqa d ḥakəm u dərah mḥalaqle lu admo w qaləʕ b droʕa
komər mədle li kaffiyayḏe w hulela mədla li kaffiyayḏe šqilola mene w maṣrola ʕal droʕa
komər məlle izax itaw ono gmaḥəšnolax ya i xatunayḏi
komər azzala yatiwo w mamṭelela bi dəsmale bi marḥamayḏe məlyole w mamṭele maḥtole quma
w yatiwo latwa masale d kətwa kafənto axila w maǧġela ruḥa
məlle haṯi i barṯo du šay du ʕaǧam yo aṯyo me dukṯo raḥəqto d aṯyo larke kətyo kafənto yo gəzzino gmamṭenola muklo d howe basimo w ṭowo d kətyo i barṯo layəq w maḥtole b lebe w ġalabe lebe nafəl eba w ġalabe d kətwa layəq
komər bəṯr mayo me d hiye azzele aṯi lu bayto hiya mədla li dəsmalayo w čiko bu laġam w nafiqo aṯyo lu bayto
konofəq hano koṯe koṯe li baxča koṯe l fema di bərke koḥoyər w lo koḥozela məqqaṣ d mabəh w gmakrix ʕayne lo koḥozela
hawi xəd zlam d howe sawwəssi xəd zlam d ḥoze mede w lo ḥozele w məqqaṣ d karəx baynoṯe di baxča lo ḥəzyole
w ġalabe hawi sawwəssi w hawi maraqli di kačkaṯi d ḥəzyole w d kətwa layəq w ṣpahiye hawxa w d bəṯr təlyo me qul ʕayne hawi xəd zlam towe ʕəraqvaxwari towe sarxwaš w ġalabe grəšle maraq w məṭala w aṯi lu bayto b lebo twiro 
komər me d azzala i aṯto lu bayto məllala li ḥmoṯo ya dade frasli w maḥatle li ḥəmto aʕli u kewayḏi u kewo du mawto yo w ono gmayṯono adyawma
komər me d frəslala čiko bayn daǧ ǧule məlla ya dade ya emi qum izalax malle lu abrayḏax hani šato d yawmoṯe d eli w ele lo ḥzelan ḥḏoḏe w d lawilan bi arʕaṯi eli w ele d lawilan pṣiḥuṯo ʕam ḥḏoḏe kəbʕono d oṯe u abrayḏax d ḥəzyalle w d marfyono i ruḥo yalənəz d lo ḥəzyalle lo kowe ono d marfyono i ruḥayḏi kəbʕono d oṯe w d ḥəzyalle d kətno lḥiqayto di ḥzaytayḏe w məštaq di ḥzaytayḏe d ḥəzyalle w i naqlayo gəmtaslmono i ruḥayḏi b iḏe du malaxo
komər qayimo azzala məllale lu abro məlla ya abri kala i ḥurmayḏax kala qum ḥal diḏa w kala bi daraǧe du mawto yo w koṭəlbolux d oṯat l reša d ḥəzyolux w d mtaslmo i ruḥayḏi
məlle ya yade lo aṯti huyo mən d huyo lo kowe d oṯeno soz lo kowe d oṯeno d ḥozenola w lo kowe d ḥozeno waǧh diḏa komər məllale qayyo ya abri məlle lo koṯeno w aṯyo məllala məlla barṯi lo koṯe
məlla izalax ḥzay be qum iḏe t ayna malla qrele zax amalle ṭro d oṯe w d omalle balki d oṯe mḥaləq poṯo aʕle d oṯe
komər qayimo azzala w məllale lu malla d qrewayle qum iḏe w aṯi məqqaṣ d məllele məlle lo kowe d əzzino məlla barṯi mamṭeli u malla ste lo koṯe
məlla ya yade izax amalle mḥarəm u ḥalwayḏax aʕle balki oṯe 
komər qayimo haṯi w azzala li emo məllala ya abri i ḥurmayḏux d kətyo bu ḥalano d kətyo bi daraǧaṯi u ḥalwayḏi howe ḥaram aʕlux w al lalyawoṯe d konən d qayimono d monaqlilux w d mḥaramli i šanṯo dal lalyawoṯe aʕlux w d adyawma d tawrat lu xabrayḏi ḥalwayḏi w taʕbayḏi howe ḥaram aʕlux howe avzalelkat bi lašayḏux d l oṯat adyawma d maḥwat ruḥux li ḥurmaṯi w balki d xəlṣo mi ʕaḏabaṯi
komər məlle ya yade u ḥalwayḏax mḥarmatle aʕli w howe avzalelkat w yoqaḏno miḥalaqno baynoṯe di nuro lo kowe d oṯeno komər daʕiro məlla ya barṯi čara layt
məlla yade zax malle mar kəmmo yalənəz foṯux l obatliyo yalənəz ḥaṣux tux hawli ḥaṣux d ḥəzyallux w bas
komər aṯyo məlla va abri ksaymono rəǧǧa w heviye m aloho w bəṯr menux kəbʕono d oṯat hama ḥaṣux haw ela d ḥəzyolux lo foṯux hat hulux soz d lo ḥozat waǧh diḏa yalənəz ḥaṣux haw ela
məlle e ṭowo yo komər qayəm w aṯi mḥele at tarte iḏoṯe bu tarʕo w hule ḥaṣe li kačke w komər mawfaqla droʕona me taḥe du lḥef w b ḥəs ʕeloyo məlla uuuuh adyawma gmayṯono w d ḥzelilux annaqqa gəmtaslmono i ruḥayḏi
komər hawxa komər lu kurrək maqlable li awirayḏe laf i kačke w d ḥzele li kaffiyayḏe ʕal droʕa komər i naqqa d ḥzele li kaffiyayḏe ʕal droʕa dlo ruḥo komər azzele yatu qum qarʕa
məlla l mən aṯat yatiwat harke qum qarʕi hay ya gidi tarbiyesəz hay ya gidi d kəttat dlo ḥaya w befəhet zlam d kəttat benamus 
məlle hat ya xatune adyawma d kəttat i barṯo du šay du ʕaǧam ono l oḏaʕwayno d kəttat haṯe d aṯat larke
məlla ayko yo i barṯo du šay du ʕaǧam mayiṯo mak kulayḏux w d əṯyo larke mən maǧburiye kətla d əṯyolux larke ono d kətno i barṯo di zəfkar d kətno i aṯtayḏux d kəmmat i barṯo du šay du ʕaǧam hat
məlle ono komannolux uʕdo bu šawṭo d kətwayt bi baxča i barṯo du šay du ʕǧam wayt məlla lo
li emo məlla ya abri ʕəraqvaxwari hat yaxud sawwəssi hwat mdaywallux haṯi d kətyo i aṯtayḏux d kətyo i barṯo du zəfkar yo ya abri w hani šato d mamṭelanluxyo məlle lo kowe məlla bele
komər qayəm w ḥəlle li aṯto d qayimo w bi fṣiḥuṯo w d latyo kayuto məlla ono d aḏiʕono d i masalaṯi tekimo makimalli l qul ʕaynux w səmli i masalaṯi koḥozat luġam d ftəḥli haka lə kmətyaqnət kəmmat balki i barṯo du šay du ʕaǧam yo kḥozat lu laġam d ftəḥli hul li baxča w d simoli
məlli haṯi masale kit paṯi d lo koṯe d lə gəmqadamli w d lo eli d məlli kəbʕallux w d ele d mnaqeli d mṭalableli w adyawma lo koṯe lə kḥoze waǧh diḏi w lo koṯe l gabi
komər me d qayəm henuka komər məlle ya mor škur menux d i ḥurmayḏi d lo mayiṯo w d l əzzano a tretayna bemərad
w qayəm azzele w yatu ʕal u taxt diḏe w qrelele lu greʕo məlle greʕo d kəttat greʕo xayən w d kəttat greʕo məfsəd w d kəttat greʕo gallaǧ w taḥrikči haṯi mə masaleyo d səmlux b qarʕi itolux amalli
komər aṯi w kali qume w ǧ̣ġilele məlle u yawmo d mšadallilux mšadalli i ṣəfro aʕmux w d twəllux lu ṣahro li mlawwaša twirolux w d twəllux li šato d manqṣolux d axilux ḥa mas sefoqe w manqaṣlux li šato mamṭyolux ma traḥṣar la ḥḏaḥṣar yarḥe w d manqaṣlux lu yarḥo mədlux tloṯ lirat d dahwo ma tleṯi manqṣolux laš šawʕo w ʕəsri d məllalux izolux amalle lu abro du šulṭono kəbʕono d obatle xaṭər d ʕayni məlli ṭrowat xaṭər d ʕayna ak kome i naqlayo hulilux xaṭər d ʕayna
w haṯi aṯi b baxtux w bu oždan diḏux d ono i kačkaṯi d mnaqyowayli b masale d šuruṭat w bu ʕaql ono mnaqyowayli laǧan ruḥi mann abnoṯe d ṣṭambəl w di arʕo w d elux makimolux lqul ʕayni hani šato d yawmoṯe lo ṭrelux d ḥozina xer m ḥḏoḏe mən aṯiwa b baxtux ya greʕo d kəttat xayən
məlle ya u šulṭonayḏi klay d omannolux i ḥṭiṯayḏi w i masalaṯi l barṯe d ʕammux simola ebi w maṭmaʕlali w hulali kise ʕəsri kise d kallawat w məlla kəbʕono d makimatla lqul ʕayne w eli aṯino məllilux i masalaṯi makimoli lqul ʕaynux
məlle e ya greʕo i barṯo d ʕammi balki kətwayla lebo laf eli w ʕayna aʕli wa w d moṭenola hama ono lo raḏ̣inola d kətwa pire d latwa ʕal u darbo w d latwa ʕaql b qarʕa w ḥəlli gmirayzanno w yawmo d howe masale mede ʕaql diḏa lə ggorəš gmətwanno ono u abro du šulṭono no məlli haṯi layəq diḏi latyo rəbab diḏi d moṭenola ono barṯe d ʕammi lo maʕəǧboli lo mamṭyoli hat mən aṯi b baxtux d adyawma makimolux haṯi lqul ʕayni adyawma annaqqa xaṭər d mən obenolux
məlle u amrayḏux hat kəḏʕat məlle u amrayḏi ṭaw me d mḥalaqno u sayfo l qarʕux d qoṭaʕne layt
mədle lu sayfo mḥalaqle l qarʕe du greʕo qṭəʕle qarʕe du greʕo məlle itoxu mudu lu kalbo nəǧəs pisano d naqqa ḥreto ḥreno d lo soyəm masale hawxa w d lo soyəm xayəntiye ʕal u aġayḏe
komər me tamo he žnuka u abro du šulṭono w i barṯo du zəfkar hawən aṯto w gawro w he žnuka mətkayaffe w yatiwi ʕal u xer xwašiyaṯṯe b ṣṭambəl
w ġalabe pṣiḥi w aṯəlle kef w ʕašq li emo lu babaṯṯe w alle tavda d adyawma naqqa ḥreto lebayye ṣafi ʕal ḥḏoḏe w d yatiwi tavda w ġalabe be məqqaṣ bu muryo alohaṯṯe lebayye basimo haqqaṣ lebayye b ḥḏoḏe basimo yo ġalabe u abro du šulṭono lebe basimo yo bi aṯto
w kalən w fayiši hənnək b dukṯayye ʕal u xer w xwašiyaṯṯe… w aḥna ʕal diḏan hun žmira saġ 
omər u ʕmiro dab bota kətwayle greʕo u greʕano diḏe ġalbe ḥalyo wa ʕal lebe w ġalabe b ʕaql wa u greʕo
komər ḥa yawmo səmlele taxəm lu ʕmiro komər mədle w huleleyo lu greʕo maxlaʕle
komər li aṯto du greʕo mədla w gnula mu gawro komər lə mšayele hiye stene aʕle
komər ḥa yawmo lu ʕmiro məlle i aṯto d huyo ṭawto aydarbo yo ya u greʕayḏi
məllele məlle i aṯto tuyo ganuto w tuyo ḥiz ṭawto yo ya u ʕmirayḏi
məlle hate mə masale yo ya greʕo d ono d komanno d kəttat greʕo ṭowo w d kəttat ġalabe rḥimo ʕal lebi w d adyawma u xabrano i štaġalyaṯi kəmmatliyo
elo adyawma adyawma d komannolux d i masalaṯi d ono d mšayeli menux kəmmat i pire d huyo gantu w d huyo ḥiz w d i arʕo kula d koʕoyaqla mi pire tuyo ḥiz w tuyo ganuto w hat korəḥmatla
adyawma ḥaq diḏux qṭoʕo d qarʕo wa le yalanəz iḏi lə kəzza aʕlux lo kowe d fayšat taḥte du ḥəkmayḏi w d fayšat bu ʕafro d gziro w nfaq me taḥte du ḥəkmayḏi izolux
komər nafəq lu greʕo bi saʕayayo mədle l druʕa di aṯto w maṭʕalle lu baytayḏe azzele
komər me d qayəm azzele aṯi bi barriye d xalaf aġa w zbəṭle ruḥe ʕal aš šyux daʕ ʕarab w fayəš gabayye xwini
komər hano azzele məqdar ġalabe haka ḥamməš haka šeṯ əšne lu ʕmiro səmle i beriye du greʕo w mandamle aʕle
komər qayəm azzele bəṯre du greʕo karəx aʕle
komər me d azzele w karəx aʕle šqile pežən diḏe mərre kale b flan qriṯo
w šaməʕ u greʕo d kaṯi u ʕmiro dab boṭa w kaṯi korəx aʕle w kaṯi l gabe
komər tamo grəšle məṭṭala məlla li aṯto qay yo ya u aġayḏi kogəršat məṭṭala
məlle adyawma d kaṯi u ʕmiro dab bota l gabayna w gdoṯe w layto mede d samnole xəd u waxt d kətwayna b gziro w mətkaramnole
məlla hat lo ḥarulax mene ʕal aloho w aʕli gṭəryono d oṯe w d foyəš mnakfo mu mede d saymalle w d maḥtono qume
komər tamo i naqqa d aṯi u ʕmiro dab bota l gabayye mofaqla lu taxəmawo d lu ʕmiro səmwayle w huwayle lu greʕo w gnuwayla mu gawro w maḥatla qume w mamṭela muklone w maḥatla škalat ʕal u taxəmawo hulale w mofaqla tətən d kətwa naḏ̣ifo w d kətwa layəq w d aloho koḏəʕ be i rəṭlo du tətənawo b məqqa wa w d kətwa i štayo da ʕmirone mu tətənawo d šotən i ǧġaraṯṯe
komər qayəm hano mə ksoyəm i naqqa d koḥoyər lu taxəmawo məlle u taxəmano m ayko lux yo məlle lo koḏaʕno ya u ʕmirayḏi baḥ ḥayayḏux kyomeno
komər mšayele mi aṯto məlla lo koṯe l bolux ya u ʕmirayḏan u taxəmawo d elux səmlux w d maxlaʕlux lu greʕayḏux w eli gnuli mene w talyowa gabi l kelike saʕaye hawxa
məlle ʕafarim ya barṯi w mədle lu tətənawo štele mene məlle u tətənawo m ayko mqafalxu d uʕdo lo gab a ʕmirone gabayna gmiqafe w məqqa d mšayanno b umum di arʕo lə kmiqafe u tətənawo d kətyo tətən basimo w d kətyo layəq m ayko lux yo
məlle ono lo koḏaʕno baḥ ḥayayḏux kyomeno mu yawmo d nafəqno me gabux hul l uʕdo lo kowe d ḥzeli u tətənawo b lawġul diḏi w i ǧġarayḏe d naḥito b sappoṯi yalanəz i ḥurmayḏi kəḏʕo
məlle barṯi m ayko yo məlla u tətənawo koṯe l bolux flan waxt d mamṭallalluxyo hadiye w d elux d hulux u tətənano hadiye lu zlam diḏi w mamṭele lu bayto eli gnuli mene məlli gməsnoqinale yawmo waxt gməsnoqinale tleli l kelike hawxa məlle ʕafarim laǧanax ya barṯi
məlle ya greʕo ṭowo ġalabe rḥimo wayt ʕal lebi yalanəz ono bu xabrawo d məlluxli ono šḏeli bəṯrux w səmlilux nafi bi arʕo
məlle ya u ʕmirayḏi hat lo nafilat qume du xabrano d məlli d i štaġaliyayḏi ono i štaġaliye d məllilux məlli i pire d huyo ganuto w tuyo ḥiz koḥozat bi kelikaṯi ya u ʕmirayḏi d lo saymowa i aṯtayḏi hawxa w gənwowa lam medonani fayəšwayno mnakfo menux bi saʕaṯi
məlli i pire tuyo ganuto bu baytayḏe d təlyo mede naḏ̣ifo yawmo d miqawmo ʕal u gawro w d məsnaqle d məfqole i aṯto d maḥtole qume du ḏ̣ayfo d howe ṭowo d howe qarʕe du gawro ʕeloyo w d lo koyəb qarʕe w d lo foyəš mnakfo
w məlli i aṯto tuyo ḥiz ma məlli d huyo i aṯto d huyo ḥiz d əzzala ʕam u ʕamo d gəḥko tuyo ḥiz d əzzala ʕam u ʕamo d gəḥko tuyo ḥiz laǧan u ʕamo nuxroyo
lo ḥaṣa məlli i aṯto d huyo ḥiz ʕam u gawro w tuyo pṣiḥayto ʕam u gawro w tuyo b kef w b ʕašq w qaymo w yətwo ʕam u gawro u gawro məqqa d masu me d i aṯto gaḥixo b foṯe me d pṣiḥo aʕme lebe gdoʕər ǧwan w lebe gbosəm w tə ǧarat lo koḏəʕ d kito məṭṭalat bi arʕo w lo kowele lo maraq bi arʕo w lo mede tə w dayəm lebe gdoʕər nazək gdoʕər xort ǧwan xd u nurbo di sato w lə gmasu u gawrano hul lu yawmo d aloho moṭe i ḥaqqiyayḏe haqqaṣ b lebo basimo gmašfʕi u ʕumrayḏe w ḥayatayḏe
ya u ʕmirayḏi ono haṯe məllilux w lo məlli i aṯto d əzzala d huyo ḥiz ʕam u ʕamo yalanəz ʕam u gawro
qayəm lu ʕmiro məlle ʕafarim laǧanux w lu ʕaqlayḏux ya u greʕayḏi d kəttat greʕo ṭowo naḏ̣ifo w d kətta šaṭər
w qayəm me tamo mədle lu greʕo w mamṭele lu greʕo motawle b gziro ham disane w maḥatle ʕal aw waḏ̣ayəf diḏe w maḥatle kul waḏ̣ifa du baytayḏe w kul amro da grʕe b iḏe du greʕano diḏe w maḥtile taḥt iḏe məlle ayna d lo maṭi lu amro du greʕayḏi lə gmaṭəʕ lu amrayḏi
w kulle maqballe lu amro du ʕmiro w du greʕawo w fayəš ham disane b gziro w fayəš gab u ʕmiro dab buxtoye w fayəš ham disane ʕal i waḏ̣ifayḏe d meqəm w ḥle heš ḥletər me meqəm w ġalabe hawile maʕrifa w qadro gab u ʕmiro
w fayiši hənneek ʕal i xer w xwašiyaṯṯe w aḥna ʕal diḏan w ǧane wa žmira saġ
komər kətwa w latwa ṭaw m aloho latwa
komər kətwa tre aḥunone a tre šexawat daʕ ʕarab
omər ayna d kətwa ḥa manne u šex du el wa w ḥa manne faqiro wa mu mal komər hano ġalabe balangaz wa
w latwalle lo abro w lo barṯo a tre bewert wayne
w komər l aloho hawxa zbele w at tarte nišaṯṯe ṭʕine w kul ḥḏo ḥreno wa
w ḥa yawmo aṯi safar ʕal u šulṭono du dino di əslam d ṣṭambəl w mšadalle bəṯre dann aģawat w dam malke w bəṯre daš šexawat daʕ ʕarab w maṭən am maktubaṯṯe w drele hawar laf elayye məlle d oṯitu bu hawar diḏi bi hanaiyayḏi
komər qayəm hano stene maṭi u maktub l iḏe du šex daʕ ʕarab komər qrele lu ahl diḏe di walaye w maltmile l ḥḏoḏe du el diḏe w qayəm qrele lu aḥuno məlle ya aḥuni tolux adyawma maḥtinalan šewir w tadbir
adyawma a tretayna d kətna bewert w l aloho uʕdo adyawma madʕalle poṯe laf elayna d kətne at tarte nišayḏan ṭʕine itolux adyawma mdaglina gawayye ʕal ḥḏoḏe d aloho l ayna menan d obe abro w lu ḥreno barṯo l ḥḏoḏe w towən at tarte abnoṯe u dan d aloho yo w towən a tre abne heš xer ʕala xer išallah
məlle ya aḥuni adyawma hat d kəttat šex d kəttat zlam zangin w ono d kətno zlam faqiro mu mal d latli mal hat kmamṭat qəm diḏux ma ono qay lo gmamṭeno qəm diḏi
komər la tre raḏ̣ən ʕal i masalaṯi w huwwe soz w azzən l iḏe d ḥḏoḏe w tamo səmme ḏabiḥa w axəlle w kṯuwwanne sanad w taḥte du muhur du šex w kulle lu elawo mərre i ḥubaṯxu huyo ʕal u xer
w qayimi a tre azzehən ʕam u el dəṯṯe ʕam u ʕamaṯṯe w azzehən l reše d ṣṭambəl d kətwa mi masale dad dəžmən d aṯənwa r reše w tamo səmme u ḥarb dəṯṯe
w faqiro qṭil w u šex maxlaṣle hul d ṣafi u ḥarb w daʕər
bu maṯyo d aṯi l aloho hulele abro lu zlamawo u faqir lu aḥuno d qṭil ele l aloho hulele barṯo maḥatle əšma di barṯo ʕaliya du kurrək ʕali
w komər me tamo fayiši a tre ann abne di masale di čiroke ne w qayimi bann əšne w hawi abro d šwaʕ tmone əšne maḥatte qume daq qarqure w bəṯr mayo me d hawi rabo azzele qume dag gamle w da ʕwone w hawi xort w a tre maṭən li kamlana di zawaǧa
komər ḥa yawmo u šex daʕ ʕanəza koqoyəm koṯe lu ṭlobo di kačkaṯi
i emo di kačke kəmmole lu šex kəmmo ya šex adyawma i barṯayḏux mdagalto di braziyayḏux yo d kito sanad kṯiwo bayn elux w ele adyawma aydarbo gdobat i barṯaṯi diḏux kətyo mdagalto du braziyayḏux i nxirayto
məlle ono lo ḥaruli mu braziyayḏi maxna d luyo i barṯayḏi lo kowe hat lo ḥarulax ono gmoṭene ḥreto
məlla adyawma d kətyo hano mi zərriyayḏux w d kətyo i barṯayḏux mdagalto diḏe w d kətyo u braziyayḏux hiye d kətyo xd u abrayḏux adyawma i barṯaṯi diḏux kətyo ṭawto w layəq w d kətyo mnasəb lo kobatleyo gəzzux moṭatle ḥreto tuyo maʕ ʕame nuxroye may kəḏʕat ʕaǧaba ṭawto wala pise yo wala šir ḥalal yo wala šir ḥaram yo
w bəṯṯər kit d nəfqo i piraṯi d moṭatle lo ṭawto w bəṯṯər kkayfo qarʕux stene w du braziyayḏux stene w nofəq masayəl lo ṭowe mena ono i masalaṯi lə grəḏ̣yono aʕla məlle haṯi latyo šuġlax w hat lo ḥarulax maṯi
komər qayimo azzala i xatune azzala si barṯo məllala li barṯo məlla ya barṯi i masalaṯi haṯi yo babax haṯi kosoyamla li kačke məlla ya emi lo ḥarulax maṯi
w mədla kṯula l kaġat kṯulale maktub li kurrəko w mšasalla
məlla ʕaǧala foṯo m diḏux ḥləqto ḥḏo dlo ḥloqo koṭəlballux d oṯat l gabi
w u kurrək mədle l ḥaṭrayḏe w aṯi b rahoṭo dlo kloyo aṯi si barṯo du ʕammo məlle ha aloho samla du xer ya barṯe d ʕammi i šedartayḏux d mšadallax bəṯri mə xer yo
məlla ya abre d ʕammi itolux qayimo mədla l droʕe w mawbela lu ḥəmmam w səmle ruḥe ḥəmmamiš w me tamo qayimo mawbela sab barbar ḥləqqe w mədla l badle naḏ̣əfto m daš šexawat daʕ ʕarab w malwašlale
w mofaqlele ǧwaniye mi ṭawle ṭawto w layəq d kətwa rəbab w bəṯṯər mayo mawfaqla l maʕrag maḥatla ʕal i ǧwaniyayo w ḥṣila u maʕrag diḏa aʕla w grəšla simola daskaš d ruḥa w maṭyola l qume d rowəx w mḥela raġle bi rkebiye w məlla rwax
w i naqqa d mḥele bi rkebiye d rowəx mḥela ṣawʕa laxalf du kurrəko
mədle l ʕali l droʕa mšantrole məlle ya pušte qay ono dam masayəl tawxano d moḥat iḏax ḥašša b ṭizi qay naʕimo no d məštaʕat b ṭizi
komər tamo komər i naqqa d azzala ʕal iḏa w foṯa w komər qayimo npəṣla ruḥa w aṯila kef li kačke w aṯyo nšəqla i rkebiyayḏe
məlla nḥat annaqqa ya abre d ʕammi lo d əmmat barṯi d ʕammi ḥize yo yaxud pušte yo ono ǧarabune mǧarablilux məlli haka d howe gawro lə gmaqbəl w haka d howe zlam ṭawlaz zlam pis əšxwa gbosamle gmarfe ṭize ʕal u maʕrag
latyo ḥawǧa lo mšadralle l dkoṯe w lo d tawrono ruḥi ste w d mbahdlono ruḥi mahətkono ruḥi
adyawma aṯili kef d kəttat gawro d kəttat ṭowo kəḏʕono gdoṯat b ker d ruḥux ʕafarim laǧanux de nḥat annaqqa d ono annaqqa d əmmallux w ono d maḥkyallux d mšadrallux be layko gəzzolux
w naḥət u kurrək məlla adyawma ono d kətno i nxiraytayḏux heš aḥna b gawa d emayna l babonayna mdagallallan ʕal ḥḏoḏe w babux azzele lu safar qṭil w lo daʕər me tamo daʕər babi w l aloho hawxa səmle l emux hawila hate l emi ono mawladlali w a tretayna nxiroye d ḥḏoḏe mdagle d ḥḏoḏe kit sanad aʕlayna uʕdo d kətna nxiroye d ḥḏoḏe
w adyawma hat zlam faqiro hat zlam yatumo hat w babi lə ksamlux ḥəzbe w adyawma d kətyo u šex daʕ ʕanəza yatiwo w d aṯi lu ṭlobayḏi w babi gdobeli ele
de qum hat izolux l be sulṭan ḥasan d kətne šulṭone d hənnək d be sulṭan ḥasan d kətne aš šulṭone
komər qayəm u kurrək məllale izolux ḥur gtowən aʕ ʕarab yatiwe kul tloṯo kul arbʕo se ḥḏoḏe w gməǧġoli l ḥḏoḏe w gtowən b qarʕe dag gərkat rabəʕ yo i ʕadaṯṯe yo w gdəmbamxrat ruḥux lo kowe d šlomo dorat ʕal ənsan manne w i kone d be sulṭan ḥasan kone xuyayi yo w bayan yo w kfəšyo me baynoṯe dak kowan kone čardaḥ stune yo w i goke d dahwo kala b qarʕa di stune du falgo di kone
w me d qayimat me d azzolux lo kowe d dorat šlomo aʕlayye lo kowe d howat paya hul d u sum di səsto di ǧwaniyayḏux d loqe ʕal u kulav taḥte di kone
me tamo gdəmmi qumu gidi hawi qumu laf u rawixano zbaṭu u ǧalaw di səstayḏe
gədqaymi laf eluxu w gzəbṭi u ǧalaw di ǧwaniyayḏux gtowat paya gdəzzolux gyətwat hənnək gəmṭawli i ǧwaniyayḏux
ḥur kətte ʕade laʕ ʕarab hul tloṯo yawme tloṯo lalye šeyolo lo gəmšayli mu ḏ̣ayfaṯṯe
hat yalənəz u ʕišayḏux ʕaǧal yo w amalle gəmḥalaqlux ǧ̣ġara lo šotat i ǧġarayḏe gdobelux qaḥwa lo šotat i qaḥwayḏe gmamṭe u muklo l qumux l əxlat u muklayḏe
d omər qayyo kəmḥarmat i ṣəfrayḏi lo kəxlat u muklayḏi
amar ya u šulṭonayḏi adyawma ya sulṭan ḥasan kibux qəṭʕat qarʕi d kəttat u šulṭono yalənəz ono kətli dard w ono aṯino b masale d moḥat ruḥux qume du ṭaʕnayḏi u ʕišayḏi b laziye yo koḏaʕno bi ʕaḏaṯxu tloṯo yawme tloṯo lalye lo gəmšaylitu bu ḏ̣ayfaṯxu yalənəz ono u ʕišayḏi ʕaǧala yo w b laziye yo
me d hule soz aʕmux axul u muklayḏe w d l obe soz aʕmux lo kowe d əxlat u muklayḏe w lo kowe d mṭaʕmatle
komər tamo qayəm u kurrək ṭləble xaṭər me barṯe du ʕammo w azzele w xəd məllale səmle
w ḥəlle bi wazʕiye daʕ ʕarab ʕaynan bu šəkəl d məllale kalən hawxa yatiwe kul tloṯo kul arbʕo wa ʕabayaṯṯr kanne ʕalayyr w kanne yatiwe b qarʕe dag gərkat mžide ʕal u rabəʕ ʕal u gelo
komər lo drele šlomo aʕlayye hul d azzele maṭi li kone d be sulṭan ḥasan tavda i ǧwaniye ʕabər taḥt i kone mərre gidi mə hawi qumu zbaṭu u ǧalaw di ǧwaniyaṯi du rawixano
komər qayimi zbəṭṭe lu ǧalaw di ǧwaniyayḏe w hawi paya w yatu
mqadamle l sulṭan ḥasan w hulele ǧġara lo midole maqiṯole məlle balki latyo šatoyo d ǧġara mamṭalle i qaḥwa maḥtəlle qume lo midole w lo ḏiqole məlle balki latyo yalifo di qaḥwa
w bəṯṯər mayo komər mamṭalle li ḥšəmto grəšše i ṣəfro məlle səm karam mqadəm li ḥšəmto məlle ya u šulṭonayḏi mətyaqnət lə gmaḥšamno lo koxanno u muklayḏux
məlle qayyo məlle ono kətli kətli masale kətli dard w koḏaʕno i ṣənʕaṯxu aydarbo yo i ʕadaṯxu daʕ ʕarab hul tloṯo yawme tloṯo lalye lo kəmšaylitu mu ḏ̣ayfaṯxu be l mən aṯi yalənəz ono u ʕišayḏi ʕiš ʕaǧala yo w laziye yo ono uʕdo bi kelikaṯi gdomannuxyo lo kowe d oxanno u muklayḏux hul d l obat soz aʕmi d i masalaṯi diḏi d aṯino eba d qaymat qume du ṭaʕnayḏi
məlle amar i masalayḏux gawre qəṭlat lo koṯe menux d obat u admaṯṯe ʕal ʕayni niše mahəzmat laybux d obat u naqdaṯṯe ʕal ʕayni w mud axul i ḥšamtayḏux w u mede d aṯat ebe soz ʕam aloho d mkamannole
komər qayəm maḥšamle lu kurrək w alle tavda w bəṯr mayo məlle de amalli i masalayḏux
məlle ḥal w məḥǧar diḏi w di masalayḏi w d ʕammi haṯi yo w aḥna heš b gawe d emayna mdagle ʕal ḥḏoḏe wayna w adyawma babi d lə kfoyəš w bu safar d azzele ʕam ʕammi qṭil w ʕammi daʕər l aloho hawxa zbele l aloho hule abro ono l aloho huleli laǧan babi w barṯo laǧan ʕammi
w adyawma d kamilina li zawaǧa di arʕaṯi adyawma l ʕammi nafəl ṭamayiye b lebe w aṯi u šex daʕ ʕanəza d ṭoləb i barṯo gdobeleyo w ono d kətno zlam faqiro hul l uʕdo greʕo gabe adyawma kaṯino kəmdaʕeno bu ḥaq diḏi w noše ḥəlli lə gqodər d qoyəm qume du ṭaʕno d ʕammi žġer menux d kəttat hat w šulṭonayḏan məlle e ya abri ʕal ʕayni
qrelele lu abro komər aṯi u abro kali qume hawi kambarbasta w məlle ha yabo u amrayḏux yo
məlle ya abri qum mlay fardiye m dag gamle mu semo mu dahwo mak kallawat w qəm maqəmlux qadar mo rawixe ʕam ruḥux mawbəl lu zʕurano w izolux mhar i nxirayto aʕle fəš tloṯo yawme tamo w bəṯr mu xətm da tloṯo yawme itolux dʕar aḥna bu xer w hiye bi salame
haṯi yo d komiqawmi ʕa ʕišat ʕal ann abne dab babe w kul kas kozobəṭ ruḥe ʕal aʕ ʕašayər
komər daʕər u kurrək u abro d sulṭan ḥasan mḥele i fardiye quma di xəzna w məlyole mak kallawat w maqəmlele mo rawixe ʕam ruḥe w mədle l droʕe du kurrək ste mawbele aʕme
w qrelele lu šex məlle itux nfaq mamṭi li barṯayḏux d mohannola ʕal u braziyayḏux mədle lu kallayḏux lu naqdayḏux d kətyo adyawma i nxirayto d mohannola aʕle
məlle ya u šulṭonayḏi adyawma u abro d sulṭan ḥasan hat aš šulṭonayḏan hatu kibux adyawma bi saʕayaṯi qəṭʕat qarʕi stene yalənəz kobaʕno menux d obatli msaʕada falge d saʕaye məlle izolux rəxṣa elux fəlge d saʕaye
komər azzele səmlele i kəmmayḏe simole qazi r ruḥe mšawalle eba
komər me tamo daʕər aṯi məllele lu abro d sulṭan ḥasan məlle adyawma hat u abro d sulṭan ḥasan hat kibux qəšʕat l qarʕi yalənəz ono kətli šarṭ d tolat lu šarṭayḏi gdobenux i barṯayḏi d lo tolatle mətyaqnət lo kobenoluxyo
məlle amar i šarṭayḏux məlle d əzzolux d moṭatli a tloṯo qaṭʕe dag gamle d mḥəmdi bən hazza ḥa semoqo w ḥa ḥeworo w ḥa komo yo d moṭatline gdobeno
komər mḥele ʕal qarʕe dar rawixayḏe w daʕər lu bayto lu babo məlle ha abri ono mə məllilux hat mə səmlux qay daʕirat xayifo
məlle ya yabo mḥalaqle šruṭ qumayna məlle mənyo məlle ṭləble i masalaṯi a tloṯo qaṭʕe dag gamle d mḥəmdi bən hazza menan ḥa komo ḥa ḥeworo ḥa semoqo
məlle e abri haṯi yo u ʕiš ʕal ag gawre gmiqawəm w təm w daʔəm ann abne daʕ ʕašayər gzəbṭi ruḥayye ʕal aʕ ʕašayər w haṯi yo qum maqəmlux qadar alfo rawixe ʕam ruḥux w izolux a gmaqəšʕat ruḥux w i ʕašərtayḏux w a gmoṭatle gəmkamlat u mərad du zʕurano
komər lu zʕuro məllele ya u šulṭonayḏi ya sulṭan ḥasan ya ʕammo klay haṯi latyo masale d əmmat adyawma qaymi əzzehən tarte ʕašayər fəlti b ḥḏoḏe qəšʕi ḥḏoḏe adyawma d əbʕe zlam d əzzele d ḥoze ar rešvilat dəṯṯe w ad darbone dag gamlat ḥoze mə šəkəl ne balki uʕdo adyawma howən largul mḥabse ne lə kmaflatte aydarbo gmitamṭən
d əbʕe ḥa d əzzele xd i masale du ḥarami bi gnune w d ḥoze li wazʕiyaṯṯe aydarbo yo w bəṯr d oṯe d omarxu d mitaqimo i ʕaskar
komər məlle e ṭowo yo məlle gqamno ono gəzzino məlle lo kowe adyawma ʕaybo yo d hate qaymat əzzolux w d saymat li masalaṯi d oṯe mede aʕlux hano twir lu šaraf diḏi
məlle lo ya u šulṭonayḏi lo kowe ono gqamno gəzzino baḥ ḥayayḏux gyomeno bu taǧawo d qarʕux ono gqamno gəzzino
komər qayəm l ʕali rawəx ʕal i ǧwaniyayḏe w azzele
komər hul d maṭi lu el d be mḥəmdi bən hazza maṭi li zlam d kətwa rəʕyo w tamo a tre huwwe soz ʕam ḥḏoḏe hawən dast u bəra
w u lalyawo azzele ḏ̣ayf aʕle w maḥšamme komər qayimi azzehən li oda d mḥəmdi bən hazza
komər azzele li oda d mḥəmdi bən hazza w latimo i ǧivataṯṯe w latəm u ʕamo lo kowe ḥəs d me ḥa manne d oṯe kul tre gyətwi barban d ḥḏoḏe gməǧġoli b aḏne d ḥḏoḏe
komər hul d hawyo i saʕa tloṯ komər qayimi kulle b ḥḏo naqqa
komər l mḥəmdi bən hazza məlle kuro adyawma me ṣafro u ṭarš du el ṭr əzzele bi xaṣra di sloqe w ag gamlayḏi gəzzehən bi xaṣra di hawa kure komər qayəm lu kurrəko aṯi
komər hawyo i saʕa hakka ḥṣar yo haka traḥṣar bu lalyo yo twir u lalyo komər qayəm u kurrək rawəx ʕal i ǧwaniyayḏe w nafəq
komər aṯi xəd oṯe l feme du qalač komər ṣafrayto ʕaməqto heš qedəmto… i ḥyərto d ḥoyər zbəṭṭe la tloṯo qaṭʕe dag gamle aʕle heš ʕal fuḥo komər nafəl b ḥaṣe dag gamlani w mḥalle qume w ḥayḥo u ḥay ḥayḥo
komər hul d mamṭalle lu el d be sulṭan ḥasan mamṭalle dlo tarqen di ṭwange w dlo zuḥṯo w dlo qarwaša w dlo mede
komər me d mamṭalle komər l sulṭan ḥasan məlle ʕafarim ya abri ʕafarim ʕagid ya abr daʕ ʕagid ferəs w abro daf ferəs d elux səmlux li namusaṯi w d mamṭallux
w qrelele lu abro məlle qum annaqqa mawbele w annaqqa ḥəṭraz lo fayəšle izolux mhar i nxirayto aʕle w fəš tloṯo yawme tamo w itolux
komər qayəm mawbele lu kurrək qrelele məlle tay annaqqa mamṭi i barṯayḏux kaleyo mədlux la tloṯo qaṭʕe dag gamlayḏux
komər aṯi məlle ya u šulṭonayḏi u šulṭonayḏi hat w kibux qəṭʕat qarʕi kobaʕno d obatli məhla fəlge d saʕaye hama disane gdoṯeno məlle izolux
komər me d azzele w daʕər komər aṯi məlle ya u šulṭonayḏi koṭolabno menux balʕarəǧla i səsto d mḥəmdi bən hazza d moṭatliyo gdobenux li barṯayḏi w d lo moṭatliyo mətyaqnat lo kobenuxyo uʕdo adyawma u šulṭonayḏi hat w kibux d qəṭʕat l qarʕi stene yalənəz ono u šarṭano mḥalaqli qumux haka d lo tolatle stene w d bi zoriye d maydat l droʕa di barṯayḏi hayo bašqa yo
komər hano mə ksoyəm komər daʕər madʕalle lag gamlayḏe w madʕalle l ʕali aʕme w aṯi
lu babo məlle ha abri qay hawxa məlle ya yabo mḥalaqle šarṭ ḥreno qumi məlle e ṭowo mən yo məlle mṭalable meni balʕarəǧla i səsto d mḥəmdi bən hazza
məlle ya abri qum maqəmlux qadar alfo tralfo rawixe w izolux ani gmaqəšʕat lar rawixayḏux ani gmoṭatle
l ʕali məlle ya ʕammo haṯi latyo i masale d əmmat dag gamle haṯi səsto yo ma koḏəʕ i səstaṯi kala bi ṭawla aydarbo mṭawalto yo mə qayde mə marbaṭe kit b raġloṯa
haṯi kəbʕe zlam b gnune b ḥarami d əzzele d ḥoze i davarayḏa w bəṯr d mizəl d mitamṭyo
məlle e baʕ ma gəzzele gədmoṭela məlle ono l hawo d azzele d mamṭele lag gamle gdəzze gmoṭe li səsto stene gəzze gḥoze li davare di səsto ste
məlle e lo kowe ya abri d əzzolux hate yaxud məqṭolat ǧorelux zyono gmətwər u šaraf diḏan w ġalabe gtowe mede čatən bi arʕo w gnofəq u navano w u əšmano aʕlayna di pisitiye w bi razala du wxiniyayḏan d mšadrinale d məqṭəl
məlle lo baḥ ḥayayḏux gyomeno ono gəzzino
komər qayəm w azzele zbəṭle ruḥe ham disane ʕal u dast w brayḏe w azzele li oda d mḥəmdi bən hazza w qayəm u ʕamo di ǧivate kule fayəš hiye
məlle ha abri koḥozeno d kəttat zlam nuxroyo məlle e ya u aġayḏi ya u malkayḏi məlle ʕal mə kokərxatlux ya abri məlle ono kokoraxnoli ʕal idara d oxannoli fako d laḥmo i dukṯo d qaṯli fako d laḥmo tamo gfoyašno
məlle mə koṯe menux saymat məlle kul mede koṯe meni soyamno məlle koṯe menux d əzzolux qume daʕ ʕwone məlle ašər zaḥme yo qayyo ya abri
omər a ʕwone bu qayṭo u təštiyaṯṯe zaḥme yo w gčayki qarʕayye b ḥḏoḏe naqqa mede gədzəḥfili b gawe du biro gḥənqili laybi
məlle laybux d əzzolux qume dag gamle məlle bele ašər kibi d əzzi qumayye yalənəz kətte gər me d ġbini ono lo qodanno aʕlayye
məlle ah mən koṯe menux baʕ saymat məlle kul mede koṯe meni məlle laybux d obat maye b iḏe daḏ̣ ḏ̣ayfe
məlle bele ašər kibi haṯi ʕiš qolay yo yalənəz i ṭaṣaṯxu rabṯo yo kit naqla d moṭenola d miqarmo iḏi taḥte di ṭaṣaṯi nəflo m iḏi qəṭʕat qarʕi
məlle abri baʕ ʕanaw mən koṯe menux saymat məlle koṯe meni kul mede məlle laybux d maḥtat nuro naqla ʕal u qallən diḏi məlle bele kibi le yalənəz naqla ze iḏi marʕlo nəflo i nuro mi maše nəflo ʕal u došakayḏux yoqəḏ gqəṭʕat qarʕi
məlle abri baʕ naxwa mə koṯe menux saymat məlle kul mede koṯe meni məlle uʕdo laybux d əzzolux d obenolux b iḏa di barṯayḏi ʕaynilḥayat towat qəršəkvan laǧana saymat nuro laǧana məlle təm w daʔəm babi qəršəkvan wa w ono qəršəkvan no haṯi koṯe meni mətyaqnat
komər qayəm hano mə kosoyəm koqorela li barṯo məlle mədlax zlam greʕo qəršəkvan məlla maqbeli b reši yabo komər hano stene kəzzele l gaba w kofoyəš gaba
ayna d kətyo balʕarəǧla i səsto d mḥəmdi bən hazza d kətyo mṭawalto bi ṭawle mqayadto baq qayde w bam marebəṭ w d kətyo zənǧər diḏa u marbaṭ diḏa d kətyo mawfqo bi oda d mḥəmdi bən hazza w mḥalqo u zənǧər diḏa u marbaṭ diḏa bu qaydawo mḥalqe az zəneǧər li sakṯo du taxt diḏe w u qliḏo d kale bayn dag gəḏḏalat di ʕaynilḥayat i barṯo d mḥəmdi bən hazza 
w d lo bu qliḏawo mitafiko lo kowe d noše qodər d šorela w d mawfaqla	
komər fayəš gaba haka əšto yarḥe haka šato
komər hano kətwayle ʕabid lu babo nafəlwa lebe b ʕaynilḥayat w maqnaʕle pire d kətwa səḥḥar sehraband məlle d məfqatliyo bəṯre du gər məqqaṣ d əbʕat gdobenolax kallawat
məlle e ṭowo ʕal aloho w aʕli ono d maqənʕalluxyo d mamṭyalluxyo l tamo d məfqalla w gəmtaslmalla b iḏux w ho menux w ho mena
komər hano stene mə kosaymo kəṯyo b lalyo kəmmola ya barṯi mə hawi aʕlax d kəttat mḥabasto bi odayḏax adyawma d kətyo məštuṯo d kətyo kef w d kətyo hayye w d u ʕamo komətkayəf w koroqəḏ w koməfṣəḥ w kosaymi kef w ʕašq w hat kalax harke d lə gnəfqat qəm barṯi lwaš laǧ ǧulayḏax w d əzzano mətfarǧina w d əhnina
məlla ya yade ono laybi nəfqono mi odayḏi d ḥozeli babi gəmrayzeli gqoṭəʕ qarʕi
məlla lo barṯi lə gḥozelax babax bi ʕətmaṯi aḥna gəzzan lə gmičokina baynoṯe du xelano w baynoṯe di məštuṯaṯi aḥna me raḥuqo gəmfarǧina saʕa tarte w gdoṯina
məlla e ṭowo kəmmat lwəšla laǧ ǧulayḏa w nafiqo mḥalaqla li pirayo lə səḥḥar b qamayta barban diḏa azzehən
l ʕali mədle lu sayfayḏe d kətwa u sayfayḏe ʕal i ṭazibunayḏe maṣro noše d l oḏaʕwa ebe mḥalaqle barban dəṯṯe bəṯrayye
komər hul d maṭyo bəṯre du gər məlla ko yo i məštuṯo məlla lo fayəš mede gmoṭinala ya barṯi
komər me d maṭən lu ʕabid qayəm u ʕabid məlla de mədlux annaqqa i amanayḏux w u mede d mṭalablux meni w mkameli u maqṣad diḏux w məradayḏux mədluxyo
komər tamo mədle l droʕa komər tamo nafəl qiren b ʕaynilḥayat məlla hawar diḏi lu zlam d howe ṭowo w d maxlaṣli mi ʕiquṯaṯi w haṯi mə masale yo d mamṭyola li pire sehrabandaṯi aʕli hawar diḏi laf u gawro d howe ṭowo d maxlaṣli mi naǧasaṯi
komər me tamo l ʕali grəšle lu sayfo mḥalaqle l qarʕe du ʕabid qṭəʕle
komər tamo komər haṯi stene mə kosaymo komər tamo mədla l droʕe d ʕali zbəṭla ḥəlla d kətyo ʕali u qəršəkvan diḏa məlla ha soz ʕam aloho w aʕmux u mede d aṯat ebe w u mede d mṭalbat kamil yo tloṯ kore hula soz aʕme
komər məlle ono lanno zlam qəršəkvan w lanno ono zlam d əmmat ono greʕo məlla kəḏʕono u šəkəl diḏux w gawruṯayḏux mən yo ono diḏux fayišono laǧanux ya ʕali
məlle howat šawʕi brixe l babax lo kowe ono d adyawma mawbannolax ono u dard diḏi aṯino l ġer maqṣad
məlla amar u maqṣad diḏux u mərad diḏux məlle ono aṯino l balʕarəǧla li səsto d babax mḥəmdi bən hazza
komər tamo ġalabe karyolayo ʕal i səsto du babo məlla šxera xuderra uʕdo u ʕabidano mʕamewayli mičokwayno baynoṯe di arʕo w i masalaṯi lo mṭalbatwayla meni beli huli soz aʕmux w lo kowe d dəʕrono bu sozayḏi
məlla de mhaləx mḥaləq bəṯre w azzele bəṯra w šrela li səsto məllale ḥur grawxat ʕal i səstaṯi lo kowe d hayzat raġlux aʕla w d marmšat ruḥux elo d marmšat ruḥux ḥur gqəṭlolux w gmbahdlat ono stene ʕam ruḥux
elo ṭray mena hway xəd zlamm d howe dlo ruḥo w l ayko dəbʕat hiye gməblolux məlle ṭrowe
w rawəx ʕal i səsto ṭləble xaṭər mena azzele
komər me d marḥqole ġalabe čike mu aqar dəṯṯe komər tamo məlle ono ʕali no mu yawmo d hawino hul uʕdo l ḥaṣe das səsye qayəmno
komər mḥelele zango li səsto ḥəlla kito zlam əsan ʕal ḥaṣa komər maʕalela li šmayo mḥela bi arʕo w daʕiro i səsto w maṭyo lu tarʕo ṣhila lziqo eba ʕaynilḥayat w mqayadla li səsto
lu babo məlle ʕaynilḥayat məlla ha yabo məlle barṯi i səsto mə ḥawal diḏa yo balʕarəǧla məlla latyo mede yabo aṯyono baliqono eba ḥzelali ṣhila məlle e ṭowo barṯi
w u kurrək u teḥiso d maḥəsle ʕal ruḥe komnaʕnʕi ag garmayḏe ʕal ḥḏoḏe
komər me tamo qayəm npəṣle ruḥe w aṯi hedi hedi daʕər disane se ʕaynilḥayat
məlla ha ḥaru bayto mə səmlux ono mə məllilux hat mə səmlux məlle e baʕ mə soyamno hawliyo annaqqa stene w lo ḥarulax
məlla ḥur gdoballuxyo annaqqa stene elo d lo saymat ham disane i ḥarayto d lo saymatla xarabtər mi qamayto məlle e ṭowo 
mofaqla li səsto hulaleyo rawəx aṯi lo kowe d həzle ruḥe maye b galde marmašle hul d aṯi taḥte di kone d sulṭan ḥasan mamṭele li səsto balʕarəǧla
komər məlle ʕafarim ya abri w ġalabe aṯile kef d daʕər w d aṯi b salama w qrele lu abro məlle qəm izolux šarṭat mas šuruṭat lo kowe d fayəš məqqaṣ d mḥaləq qumux d howele ḥəṭraz me d mḥaləq u sayfo l qarʕe qṭaʕ qarʕe w mhar i nxirayto du kurrəkano aʕle w fəš tloṯo yawme bəṯr itolux
komər qayəm azzele w mawbele lu kurrək w li səsto w lag gamle w tavda w azzele gab u šex w qrelele məlle u šex diḏi tolux nfaq mamṭi li barṯayḏux mǧaheza mu baytayḏux w mamṭiya b adyawma ono gmobannola ʕal u braziyayḏux
komər nafəq məlle ʕal ʕayni ya u šulṭonayḏi azzele mǧahazle ele b iḏe i barṯo d ruḥa mu baytayḏe w mədle l droʕa məfqole mamṭyole w mtaslmole b iḏe du abro d sulṭan ḥasan
lu abro d sulṭan ḥasan məhrole b iḏe ʕal ʕali w səmle i məštutayḏe tloṯo yawme tloṯo lalye maḥtole bi arʕo bi dahole w bi zərnaye
w bəṯr ma tloṯo yawme tloṯo lalye d fayəš tamo komər qayəm ṭləble xaṭər me ʕali məlle howitu šawʕi brixe w aṯi lu bayto
məlle lu babo məlle ha abri mə səmlax məlle xd u mede d məlluxli ya yabo d mawṣeluxli səmli w hənnək maṭən lu mərad dəṯṯe
məlle ya abri howən ʕal u xer w ʕafarim 
yatiwi hənnək u abro d sulṭan ḥasan yatu gab u babo hənnək yatiwi ʕal i salamaṯṯe
komər ḥa yawmo kətwayla gamlo l ḥḏo pire armalto guʕitke komiṣakro kəzzala qume du šəbbak d ʕali komaġlo kokərxo aʕla lo koḥəzyola kowe darang du lalyo kəṯyo i pirayo koḥayro kala i guʕitkayḏa qume du šəbbak d ʕali du baytayḏe di odayḏe maġalto
w koḥayro kale i lampaṯṯe u fanar dəṯṯe heš qayiṯo w kale ʕali w ʕaliye kanne a tre daməx barban d ḥḏoḏe məlla ho ṭiro me ʕaṣriye d aloho ono kokərxono ʕal i guʕitkayḏi w lo komər kalayo mayiṯono bu kroxo hul l uʕdo hul fəlge d lalyo d əmmat hawyo ʕaynilḥayat i baṯo d mḥəmdi bən hazza qəm ṣadre
omər i naqqa d šaməḥ ḥəs diḏa hawxa mḥele iḏe b ṣadra di aṯto məlle emi w ḥoṯi hat hul d moṭeno ʕaynilḥayat barban diḏax
komər tlela l ʕaliya məlla ya pušte ya qaḥbo ya ḥize haṯi mən yo haṯi d səmlax qay lo kəmmat aḥna ab baqore di quʕitkayḏax wayna yaxud a greʕe d babax wayna d oṯina mamṭinala qum u tarʕayḏax
məlle ya ʕaliya lo məǧġolat i masale qaḏ̣yo hawyo soz ʕam aloho lo kowe d fayəš d mqadamno li nvinayḏax w emi ḥoṯi hat hul d lo moṭeno ʕaynilḥayat
komər məlla ba dele pušte i masalaṯi d mamṭyolax b qarʕi w d simolax w d qṭəʕlax iḏi w du rḥimo d lebe d abre d ʕammi m ḥḏoḏe
e baʕ mə gsaymono mə gdəmmalax uʕdo d ṭorewa meni d əṯyowayno nəǧlowayno l ṣaʕrax w d mamiṯowaynolax bab barčitat i naqlayo gzəbṭatwa ʕaql diḏax naqqa ḥreto noše zede hawxa d l əmmatwa
məlle lo ṭawyo mede fayda haw kito mena ya ʕaliya
komər ʕali hawi ṣafrayto w qayəm rawəx ʕal i səstayḏe w azzele maṭi lu el d mḥəmdi bən hazza maṭi l gab ʕaynilḥayat
ʕaynilḥayat məlla ha aṯat məlle aṯino ya ʕaynilḥayat məlla eh xer yo məlle kəḏʕat annaqqa aṯino elax məlla e ṭowo yo d ono d kətno ono laǧanux no fayšono alfo w ḥamməšmo əšne lo kowe d ono šəqlono gawre ǧġer menux xəd ḥzelux elux d maxlaṣluxli me feme du dewo w du niǧisawo adyawma ʕaybo yo d əzzino šəqlono gawre zede ǧġer menux d maxlaṣluxli səmlux i ṭowuṯaṯi aʕmi
komər qayimo mədla lu rəhalayḏa w li baxčkayḏa w qayimo səmla ruḥa kar w aṯyo ʕam ʕali mədle l droʕa maruxole bəṯre mḥalqole bəṯre w mamṭyole w mhirole ʕar ruḥe səmle i məštuṯayḏe šawʕo yawme šawʕo lalye mḥele ʕal i dahole w ʕal i zərnaye mhirole ʕar ruḥe w maṭi ʕali w ʕaynilḥayat stene lu mərad dəṯṯe w hežnuka at tarte hawən an nišayḏe w mḥalyo i ḥreto stene aʕle d mkamele u soz diḏe w fayiši hənnək tamo ʕal u xer w xwašiyaṯṯe aḥna ʕal diḏan hun žmira saġ
əm 
ono əšmi danḥo yo bi šato dann alfo w čaʕmo w tmone w ʕəsri d hawino b xarabe məška əšme d babi malke yo əšma d emi basse yo
kətwa ṭaw m aloho w gməǧġanno žboyi d xaṭər d ʕayne du šabo d aṯi
kətwa b zaman šulṭono samwa i ṣalṭanayḏe hano u waziro ḥa yawma qrelele məlle ya u šulṭonayḏi hawxa ṣalṭane lo kowe e məlle aydarbo soyamno mə kəmmat hat waziro hat mə kəmmat omər ono komannux koṯe u ʕulmo i naqqa d koṯe l gabux li šariʕa kodayši ʕal i nvinayḏux kosaymilux raḥatsəz lazəm d obatli kallawat ono gsoyamnux mede ṭowo taməz məlle aṣl hattat ya u wazirayḏi
komər qayəm hano u waziro masəmle zago w masəmle zənǧər ax xalakayḏe ġalabe ḥlime mʕalaqle u zago bi raġlo du taxt w mḥalaqle u sakkah larwal
məlle ya u šulṭonayḏi annaqqa u zlam d oṯe li šariʕa lazəm oṯe larwal moyəd u zənǧər hoyazle me d həzle u zənǧər u zago gnofəl xurmen aʕle i naqqayo abiʕat gqoratle d ʕobər w abiʕat lə gqoratle məlle ʕafarim laǧanux ya u waziro lu ʕaqlano diḏux
komər qayəm ḥa yawmo may yawmoṯe d aloho ṣafrayto šavaqe nafəl xurmen ʕal u zago qum qarʕe du šulṭono koqoyəm u šulṭono noše latwa gabe koqoyəm bi beǧama koḥoyər kala kurfo rabṯo zəha čəkle u zənǧər b feme
komər hano u šulṭono šaʕəṯ admo lo fayəš ebe maz zuḥṯe məlle haha ay ono aydarbo gsoyamno w aydarbo ono gqoṭaʕno i šariʕa di kurfo qrayule lu waziro u mede d səmle lu waziro ebi mede rabo səmle ebi
komər qayəm qrallale lu waziro aṯi ha u šulṭonayḏi mənyaṯi mə kəmmat omər qum izux qṭaʕ i šariʕa di kurfo ono laybi qoṭaʕno i šariʕa di kurfo ono buxa i salṭanayḏi ste ṭruyo elux w i šariʕa di kurfo laybi qoṭaʕna
komər qayəm hano u waziro məlle haṯe ʕiš diḏi yo haṯe madam lo koṯe menux qəṭʕat i šariʕa di kurfo baʕ mə šariʕa gqədrat qəṭʕat
komər qayəm hedika qrele laṣ ṣənʕatkar kulle lax xaroṭe lam marangoz laz zəfkar laḥ ḥadode tavda qrelalle simile štamaʕ
komər i kurfo mdaqalla ʕayna bu xaroṭo
komər i naqqa d mdaqalla ʕayna bu xaroṭo komər lu waziro məllele de xayifo mṭay u manšar diḏux komər azzele mamṭele u manšar diḏe
i naqqa d aṯi mṭele u manšar diḏe i kurfo maflatla u zənǧər mḥalaqle lu xaroṭo w lu waziro bəṯra di kurfo
komər qayəm mdawdḥi mdawdḥi d əmmina b galiye ʕaməqto čiki b gawe di škafte bəṯra di kurfo
koḥayri li kurfo hawo d aṯi li šariʕa u nerwe kala i meke kobləʕla baran d ʕezo ṭuro mṣakri aq qarne du baran b fema di kurfo maṭyo li bʕoǧo
komər lu waziro məllele de xaroṭo həz iḏux be lo gqəṭʕat qarʕe du baran
komər mḥele u bərak diḏe mḥele ʕal qarʕe du baran di ʕezo ṭuro qṭəʕle qarʕe i laše mdawdḥo l gawa di kurfo komər ṯniḥo i kurfo aṯi ʕaql diḏa l qarʕe
komər mamṭela tarte gurzkat d ḥeṭe hulalle kul ḥa manne gurzke d ḥeṭe hadiye
aḥ ḥeṭanək mǧawhre bu semo w bu dahwo komər mamṭanne lu šulṭono
hano u šulṭono məllele lu waziro omər ya u wazirayḏi i məʕna daḥ ḥeṭani d kətne mǧawhre bu semo w bu dahwo i məʕnayḏa kəbʕeno d məfqatliyo hayo i məʕnayḏa mən yo
məlle ya u šulṭonayḏi gmofaqno i məʕna tanək ste məlle de mar
komər lu waziro məlle bi zaman kətwa təǧǧar soyamwa i təǧǧarayḏe me ṣafrayto hul ʕaṣriye mi odayḏe lo nofaqwa
ḥa yawmo may yawmoṯe d aloho hawi ʕaǧəz komər qayəm nafəq l qarʕa di goro d šoqəl hawa howe mətsayyər ḥəlle kale kito naʕime zalṭone mu baytayḏe w lugab koʕəbri li škafte
komər hama aṯi xayifo b laz aṯi qrele li aṯto məlle ya ḥurma hani mən naʕime ne mu baytayḏan w lugab bi škaftayo məlla ašər ono ste lo kəḏʕono komər məlle lu gawro lu təǧǧar məlle xayifo izax ḥzay mə naʕime ne
komər qayimo hayo ste i žənəke kəzzala kḥayro kale u babo w i emaṯṯe ste zalṭone b gawe di škafte
aṯyo əmmo ya u təǧǧar ašər kanne i emo u babaṯṯe ste kanne bi škafte zalṭone w aloho mhawən xak kurfe ne
komər məlle lu təǧǧar mə ʕuǧbo səmlax hala ono me lawġul lo nofaqwayno aydarbo qəṭʕat u xer me lawġul diḏi xayifo de qṭaʕʕe kul ḥa man naʕimaṯṯe badle w i badlayḏax mawbela li aṯto w i badlayḏi w i qundərayḏi tavda mawbelən lu gawro w malle lu gawro ste ṭroṯe l gabi mʕazmo yo
košəmʕat ya u šulṭonayḏi omər e kšomaʕno ya waziro
komər hano ste mə ksoyəm azzele lu faqirawo l gab u təǧǧar šlomo aʕlux ahla w sahla ʕal aʕ ʕayne w ġalabe b xere ha ya aḥuno mən nošo hat omər ašər ono zlam faqiro no
e məlle m adyawma w laxalf ono w hat tre aḥunone u ʕyošayḏux w dan naʕimayḏux w kul mede m diḏux aʕli ono w hat tre aḥunone
komər tamo hawi u tfaqaṯṯe ḥa w čik ḥubo rabo baynəṯṯe
komər mi ḥubayo dəṯṯe hano u faqir ġalabe fayəš mnakfo w ġalabe fayəš madyun du təǧǧar məlle malava aydarbo soyamno mən obenole lu təǧǧarano d madʕanno ʕawḏ̣iyayḏe
kətwayle lu faqiro ḥḏo arʕo b tane dukṯe d ʕəsri əšne balki buro wa i arʕayo məlle ya u təǧǧar ya aḥuno kəbʕeno i arʕaṯi diḏi d zəbṭatluxyo hama hič olmassa d poṯi təlyo d oṯeno l gabux
e məlle ono mə gsamno bi arʕo məlle howeno greʕux kəbʕeno zəbṭatla məlle zbiṭoli
qayəm lu təǧǧar hulele zawgo d baġle w maʕ ʕənbure takkuz məlle de zux dwara
omər qayəm hano ste u faqir azze dwəlle i arʕayo
ya u šulṭonayḏi košəmʕat komər e
komər dwəlle i arʕayo simole mḥelela sakṯo mi sakṯo daʕər tarte naqqat aʕla bise gesiniye ṭmirole
komər i naqqa d bise gesiniye ṭmirole maṭi l fəlge di arʕo i sakṯo əmmo raq
komər mḥele rawṭo lab baġle nafəq dano d lirat komər nafəq dano d lirat haha azze qrele lu ḥəmmal məlle tux mawbəl al lirani du təǧǧar ne
komər hano ste maḥtile l ḥaṣe du ḥəmmal w məblile lu ḥəmmal mtaslmile lu təǧǧar
košəmʕat u šulṭonayḏi omər e ʕafarim wazire mi
komər qayəm hano ste kosoyəm mə ksoyəm u təǧǧar kmaḥətte l ḥaṣe du ḥəmmal kəmšadarre naqqa ḥreto su faqiro koṯe ʕaṣriye u faqiro wah qay mṭelux al lirani omər ašər lu təǧǧar mšadrile
komər azze u faqirawo l reše du təǧǧar məlle ašər al lirani diḏux ne w ono lə gzobaṭnunne b ruḥi qay hul l uʕdo lo nəfqiwa ʕal poṯux nafiqi al lirarayḏux ne
komər xabro mene ḥa mene hano u faqir məlle gəzzan li šariʕa
hano u təǧǧar mə ksoyəm məlle bavo gəzzan su malla komər qayəm azzən su malla lu malla qṭəʕle i šariʕatte məlle fəlgayye elux ne faqir w fəlgayye lu təǧǧar ne
hano u faqir məllele lu malla omər ašər barṭəl xilux mawxa manfelux fəlgayye eli lo nofewayli qərš manne
na ise mṭele kul ḥa fəlge dal lirayḏe mṭalle
komər mi ḥubayo d aloho maḥatle bayne a tre zlamanək du faqir w du təǧǧar
hawən aḥ ḥeṭanək w ʕalən qumṯo w aḥ ḥappotaṯṯe mǧawhri bam maye du semo w du dahwo mi ḥubaṯṯe aḥ ḥeṭani ya u šulṭonayḏi mu zamanawo di ḥubo du faqir w du təǧǧar ne
w l goran d šaməʕno gmaḥkeno
əmmi kətwa šulṭono ḥa yawmo may yawmoṯe d aloho qrelele lu waziro məlle ya u wazirayḏi ya gməfqatli be i ṭamayiye pistər me mənyo ya gqoṭaʕno qarʕux
komər hano aṯi l si aṯto w ġalabe grəšle məṭala məlle malava aydarbo soyamno gqoṭəʕ u šulṭono qarʕi i aṯto məlla e qayyo məlle ašər mšayele meni məlle lazəm məfqatli be i ṭamayiye pistər me mənyo e məlla zux krax bi arʕo
komər hano ste u waziro qayəm karəx bi arʕo komər karəx bi arʕo kəzzele gmirastəq ʕal ruʕyo komər li ruʕyo ḥzele xəzna
ḥzele xəzna qrelele məlle wa waziro məlle ho məlle may kəḏʕat waziro no məlle u šəkəl diḏux daw wazire yo halux larke ḥzeli xəzna
ayko yo omər tux kala harke maqəlbina i farše gfəlġinala bu falgo
komər qayəm hano u waziro ste azzele maqlabbe i farše kale u gurno malyo lirat fliġənne bu falgo lu waziro məlle ya ruʕyo hat mə gsaymat bal lirani ono kətli naʕime w kəbʕeno d obatli ruʕo ḥreno manne lu ruʕyo məlle bavo gdobenux ruʕo ḥreno manne hawən tloṯo sahme ele w fayəš sahmo
komər kali u waziro mḥela li ṭamayiye aʕle məlle ašər kəbʕeno d obatli kulle
komər kali u ruʕyo məlle bavo madam hawxa kəmmat ḥašša l ḥaḏ̣ayər de gəzzi l tamho gmapəsno tux xul i pisiyayḏi gdobenolux kulle
komər kali u waziro ġalabe nafəl qum ruḥe mətfakalle e məlle malava xlo ma gḥozeli w ma gdoḏəʕ lo ašər hama gdoxannənne w gmobanno al lirani kulle xlo mak koḏəʕ
komər qayəm ḥašša hedika xile i pisiye du ruʕyawo
hano ste mə ksoyəm gmoṭe al lirayḏe w koṯe kəzzele su šulṭono
omər sulṭane mi omər mən yo wazir omər i ṭamayiye apyas man nəḥre yo ḥašša
e omər tamam gmaqbannola ʕafarim laǧanux d məfqolux de malle l ma məlleluxyo
hay aman ǧar bar omər lo kowe ya gdəmmatli ya gqoṭaʕno qarʕux
qayəm lu waziro məlle ašər ḥal w ḥawal diḏi w du ruʕyo haṯe wa hul d l aṯyo b qarʕi lo məfqoli w hun žmira saġ
əmmi kətwa b zaman tre more d dukane
l ḥa məlle kito noše dlo kullat l ḥa məlle ašər layt xabro mawo ḥa mawo komər mšaraṭṭe
ḥa manne məlle omər u xalifa d bəġdəd dlo kulle yo w u ḥa manne omər ašər kətle kullat
komər qayəm mšaraṭṭe w kṯuwwe sanad rəsmi ʕal ad dukanaṯṯe kul ḥa ʕal i dukanayḏe w ya allah w ya xude qayimi azzehən l bəġdəd
komər azzehən su xalifa d bəġdəd šlomo aʕlux ahla w sahla ʕal aʕ ʕayne b xer aṯitu yatiwi e xer yo mərre ašər xer yo aṯina l gabux mšaraṭlan ʕal ad dukanayḏan w kṯulan sanad kul ḥa ʕal i dukanayḏe ḥa menan məlle xalifa kətle kulle w ḥa menan məlle dlo kullat yo
hano u xalifa d bəġdəd məlle e gmaqbanno ʕal ʕayni aṯitu me tamo hul larje me balad raḥuqo faqat u sanad dəṯxu qṭaʕulle d lo šəqlitu ad dukane m ḥḏoḏe gməǧġannuxxu iḏa d lo qəṭʕitu u sanad lo kowe d məǧġannuxxu
səmme lo səmme čara lo mu xalifa lo səmme qṭəʕʕe u sanad
komər qṭəʕʕe məlle annaqqa ya ḏ̣ayfe ʕazize gmaḥkenuxxu
ono ḥa lalyo ono w i ḥurmayḏe ġalabe ḥalye wayne ʕal lebe d ḥḏoḏe ḥa lalyo bi nvine i štaġaliye adab yo ǧġilina ʕam ḥḏoḏe hulan soz kamilo ʕam ḥḏoḏe
eli məlli bu soz kamilo d hat mayṯat aṯto lo moṭeni w hiya ste əmmo d hat ste mayṯat ono ste gawro lo šəqlalli qayəm hulan soz ʕam ḥḏoḏe
košəmʕitu ya ḏ̣ayfe mərre e
komər qayəm hano ste l aloho hawxa aloho raḏ̣i i ḥurmayḏi ṭʕino nafilo quma di walada w naʕime latwayle
ḥəlli aṯi ḥa məlle ašər i ḥurmayḏux lo mwaladla lo xaliṣo
komər ġalabe nafənno qum ruḥi kayuli w ġalabe raǧəfno w gnofanno qum ruḥi d hulan soz ʕam ḥḏoḏe d ǧorela zyono d haw qodanno moṭeni aṯto
komər qayəm aṯi ḥreno məlle ašər hama fayəš ruḥo eba ha kelike ḥreto aṯi ḥa məlle ašər kamilo
koməq qṭiʕ u wariḏo d lebi məlli gidi zoxu bəṯre du taxtur komər qayəm hani ste azzən bəṯre du taxtur
košəmʕutu ya aḏ̣ ḏ̣ayfe mərre e ya u xalifayḏan kšəmʕina
komər azzən bəṯre du taxtur azze kibe saʕaye bi ḥalo ḥəlli kaṯi ḥa ya u xalifa i bəšrayḏi aʕlux i ḥurmayḏux xaliṣo w l aloho hulelux abro komər məqqa lebi rawəḥ məlli ya mor škur menux hama di ḥurmayḏi lo ǧarila mede
komər fayišina hawxa kibe tloṯ arbʕo yarḥe gmaḥto i nvinayḏa bi raxayo di oda w diḏi bi raxayo di oda
ḥa yawmo may yawmoṯe d aloho səmla i nvinayḏan ḥḏo nvine damixina lo mtanela 
deri lalyo mdaʕela ebi mdaʕela ebi məlli ya ḥurma ašər mu waxt d ǧariwaylux hawxa d mqawəm u balawo aʕlax hawino ono ste xoṯax w kəbʕeno d dəʕrat meni w hulan soz ʕam ḥḏoḏe w lebi ono menax basimo yo w kəbʕeno d dəʕrat meni
məlla qaṭʕan waṣlan ono kəbʕalli gawro menux 
yaman bu baxtayḏux nafənno kəbʕeno d lo saymat haṯe lo məfqat u sər diḏi
səmli w lo səmli ǧara mena lo səmli
omər qayəmno hedika qrelile lu malla w kḥozitu u zlam doġdoġa komanno d kəzze w oṯe bi oda qayəmno hedika mhiroli ʕal u zlamawo w kətle uʕdo tre tloṯo naʕime mena
w de qumu zoxu w lə mšaylitu l əmmitu nošo dlo kullat layto w hun žmira saġ 
gawriye əšme du babo šamʕun w i emo šmuni alfo čaʕmo w tləṯ w tleṯi u doġum diḏe d mwaləd b xarabe məška žboyi d xaṭər d šabo afandi gdomanno i ḥəkkayaṯe
i ḥəkkayaṯe kətyo d hetim ṭay
ayna d kətwa hetim bu waxt diḏe u rabo daṭ ṭaye we w mamlaxwa ʕal aṭ ṭaya saymiwa ḥas mene
hawxa azze waxtat bi ḥalo d hetim d ḥokamwa aʕlayye mšayaʕle l hetim u rabo u wazirayḏe di kaṯpo raṣṭe
mšayaʕle bayne daṭ ṭaya d moṭe i xwekitiye me gabayye
hano ste u wazirayḏe məlle laṭ ṭaya məlle hano hetim ġalabe ggorəš rešo aʕlayna
d saymitu b diḏi w d šəmʕitu meni w mu amrano diḏi mḥaruli w gmoyadnole l hetim ṭaya gdorenole mi rabuṯo
hano ḥzalle ḥḏoḏe w mšawarre laʕ ʕaqəldar w laš šewərdar mərre ašər u mamro du waziro kamilo yo
aṭ ṭaya ḥzalle ḥḏoḏe w zbəṭṭe u waziro gab ruḥayye haw hšuwwe hetim ṭayya mede
kaməl əšto yarḥe u waziro d hetim l aṯi qalibo i šato l aṯi
hano ste hetim yawmo may yawmoṯe d aloho rawəx ʕal u səsyayḏe w mhalaxle naḥət mi qalʕo w maḥwele poṯe bayn daṭ ṭaya
komər laqi l kurwan m daṭ ṭaya kaṯən kulle rawixe ʕal ag gamle ʕal ad dulalat w aṭ ṭaʕnaṯṯe kulle fardiyat wayne
komər ḥzalle kaṯi hetim abadan lo ḥəzbe səmmalle w ani xəd latyo hetim gabayye qima lo fayəšle
hano ste i naqqa bu waxt d meqəm meqəm mə d qoyəm u rabano aʕlayye uʕdo malko ḥaṯano d ḥozanwa hetim qunaġ d saʕa w fəlge ʕal iḏayye w poṯayye əzən wa l qamuṯe d hetim
abadan lo rabuṯo zbəṭṭalle w lo šlomo dralle aʕle w šapiʕi aʕle yaʕne ḥašša xəd ḥšuwwe xd u kalbo
komər hetim ste daʕər lu bayto məllela li ḥurmayḏe omər qum əzzano mu aṯrano mahəzmina i ḥurmayḏe ste b ṭaʕno wa
komər i aṯto məlla ḥayo muryo aloho d kətyo ḥa l waḥad bi šmayo aḥ ḥayayaḏi bi qalʕaṯe ne lo kowe d rəmšono mi qalʕaṯe
l hetim mədle lak kazəkat di ḥurmayḏe mgargšole mdawdḥole mi qalʕo w laltaḥ
mḥaramla tamo w i ḥurmayḏe ġalabe ḥliṯo wa ʕal lebe w i ḥurmayḏe b ṭaʕno wa
komər tamo l hetim dəqle čadəre mi qalʕo w laltaḥ w maḥatle u moduxayḏa ḥatta u arzaq diḏa gaba w ṭəryole tamo
kətwayle l hetim ṭambər ṭambərvan aḏ̣rab me hetim latwa i naqqa d moḥewa ṣawʕe ʕal u tel ʕal u šawʕo məqame maqəlbowa u tel di ṭambərayḏe
maḥatle i ṭambər diḏe b kəsto w mʕalqole bi stune d fəlga di kone w ḥatta ḥiṣole w mḥele u muhur diḏe aʕla w simole sazkar ʕaynan lu məqam du mḥoyayḏa
komər hetim azze tayəh azzele l balad raḥuqo azzele l balad raḥuqo hetim tamo hetim azzele gab malko d əmmina m du šammar
azze gab u šex du šammar l tamo l hetim səmle ruḥe karo w lalo
azze waxtat bi ḥalo hano ste ġazwe ḥreto d šex ḥreno aṯən mḥalle ʕal u ṭarš du šex du šammar
w u šex du šammar kule azzewa azzewa l ġazwe ḥreto mḥalle ʕal u ṭarš dəṯṯe ḥatta guʕukke lo ṭrele bu elawo
komər nafəl hawar ʕal ap pirat w ʕal ak kowan w yowal yowal daʕ ʕarab w mədde lar ruʕye laš šalkaṯṯe w ḥayḥo w ḥay ḥayḥo
komər hano ste l hetim ḥəlle w aṯyole i manṯo di gaboruṯo w qayimi am menayḏe w xd u zlam towe ʕəraqvaxwari mdaywalle mede me mede lo mofaqle
komər hano ste hetim azzele li qamayto di hnawo madʕalle u galʕawo w mamṭele
hano ste u šex du šammar bu ḥulmo ḥzele bu ḥulmo ḥzele d qayəm bala ʕal u el diḏe
komər xayifo daʕər u šex du šammar w aṯi l hetim səmle i naməsaṯe ġalabe aṯile kef
komər hano ste ḥzalle ḥḏoḏe laš šewərdar du šex du šammar w laʕ ʕaqəldarayḏe w law wazirayḏe w laʕ ʕabidin diḏe mərre aydarbo i masalaṯe səmle i ṭowuṯaṯe lu zlamano d kətyo lalo lišone lə kkorəx mərre ašər u mede kḥozina bu ray d i barṯayḏux d obatleyo
komər məlle malava i barṯayḏi ono šex no w u zlam lalano lo koḏaʕno mə šəkəl yo d obenole i barṯayḏi ġalabe gtoweliyo kemayiye komər mərre čara latla
komər huwwalla xabro li barṯo du šex du šammar gdobilax lu zlamano d kətyo lalo komər latyo b leba ġalabe latyo b lebe ḥatta d obileyo
komər hawxa huwwe i barṯo du šex du šammar mhirəlle ʕal hetim mhirəlle ʕal hetim
komər bu ḥalawo tawi karo hala d kətwe lalo komər hawile tloṯo abne
komər hano ste hetim qume daq qarqure we bayn du gelo we l hənna ʕaqəldar nafəl bi aṯto mərre ṣwaʕ tloṯo kaʕbe ḥa yaroqo u ḥa semoqo w ḥa šaʕuṯo
w hawən la tloṯo naʕimani ṭr əzzən gab u babaṯṯe w xəlṭi ak kaʕbani b ḥḏoḏe hawo ṭr omər u kaʕbayḏi hano hawo d omər diḏi hano yo mqatli a tloṯo w moḥən l ḥḏoḏe haka d howe lalo ašər lə gməǧġəl d lowe lalo muḥaqqaq gməǧġəl ʕam an naʕimani
komər hano ste li emaṯṯe ṣwəʕla tloṯo kaʕbe kul ḥa man naʕimani hulalle kaʕbo azzehən l gab u babaṯṯe mḥalaqqe ruḥayye ʕal u babaṯṯe ġalabe fṣiḥ appe
komər la tloṯo naʕimani mədde la tloṯo kaʕbaṯṯe xliṭənne b ḥḏoḏe məštaʕalle komər mqatalle hawo omər u kaʕbano diḏi yo hawo omər diḏi yo mḥalle l ḥḏoḏe mqatalle
hano ste hetim omər ṭayriwa ʕayna d emayxu ma ṭro saymowa a tloṯo me ḥa šəkəl kul ḥa səmla me ḥa šəkəl ḥatta d mqatalxu
komər ḥa manne rahəṭ rahoṭo azze hulela i bəšra li emo omər ašər babi ǧġil
komər i naqqa d huwwe i bəšra li emo li emo mbašalla u babo adyawma u zlamayḏi ǧġil
komər aṯi lu bayto b lebo twiro d lann abne mawfaqqe u sər diḏe d ǧġil ǧġil fayda lo fayəšla
komər aṯi lu diwan hetim henu bu diwan məlle ono hetim ṭay no
əmmi i naqqa d məlle hetim ṭayi no komər u šex du šammar qayəm me qume w ġalabe aṯile kef d kətyo hetim ṭayi d hawi u ḥaṯno du šex du šammar
komər hano ste b waxtat azze bi ḥalo hetim aṯi i qalʕo l bole i qalʕo d hetmi ṭayi aṯyo l bole
komər u ṭarš d hetim hawi zəd m du šex du šammar
komər yawmo may yawmoṯe d aloho l hetim məllele lu šex du šammar ya u šex diḏi ya u rabayḏi d saymat msaʕada gəzzino l dukṯi
komər hano ste qayəm hetim ṭayi rawəx w marwaxle arbʕi ʕabidin aʕme w mḥalle u ṭarš dəṯṯe b qamuṯayye ya allah w ya xude
komər malaxxe səmme nezikay ʕal i qalʕo tamo dəqqe ak kowan dəṯṯe fayiši qume du ṭarš dəṯṯe ann arbʕi ʕabidin du šex du šammar daʕiri
komər hano ste ṣafrayto hetim qayəm w məlle la tloṯo abne ya ann abnayḏi hwawu moro lu sawal dəṯxu ono kazzino yosaqno lu ṭurano d ḥozinalan dukṯo d marʕa lu sawal diḏan
komər hano ste hetim azzele rasar di qalʕom mi čadəre di ḥurmayḏe w lalʕəl
koḥoyər kaṯi ʕaṣriye kaṯi xort rawixo ʕal ḥmərto boze
komər səmlele l hetim marfelele daqno ḥeworo w naḥət quma di kone drele šlomo ʕal aḥ ḥaḏ̣ayər w ʕal u xortawo komər məlle ya ʕammo tfaḏ̣ḏ̣əl
komər i naqqa d məlle tfaḏ̣ḏ̣əl komər li emo ġalabe aṯi aʕla zaḥme məlla l mə gdoṯe məlle waḥ ʕammi yo ṭr oṯe
komər ʕabər hetim li kone yatu komər maʕlele hawxa ʕayne ḥəlle bi stune d fəlga di kone komibayən mede bi kisto bu šəkəl di ṭambər
komər məlle ya brazi mən yo hawo mʕalqo tamo komər lu xortawo məlle ya ʕammo ašər komanno ṭambər yo məlle grəḥmat aloho brazi tay ḥoyanno li ṭambərayo be u šəklayḏa aydarbo yo
komər li emo məlla malava l mə gḥayrat li əḥre komər baʕ mayṯat ste gdobeno l ʕammi ḥoyalla
komər mədle l hetim li ṭambər kḥoyər bi ṭambər heš kala ʕal i teṣərtayḏe w ʕayn heš u muhur d mḥele aʕla ʕayni u muhrawo yo lo kowe d ḥaru lo kowe d ənsane šəryole
komər l hetim mədle li ṭambər diḏe mḥele ḥḏo naqla ṣawʕe aʕla
i naqqa d mḥele ṣawʕe aʕla komər li ḥurmayḏe məlla haymən u mḥoyo di ṣawʕaṯe kšobəh lu mḥoyo d hetim faqat hetim kəmmo m ayko kəḏʕono hani taqriban arbʕi ḥamši əšne d nafəq
komər məlle ya brazi b xaṭər diḏux l ayko gəzzux ʕammo bu lalyano lay gəzzux omər ašər gəzzino gnoḥanno li qriṯo mani mqarawno u darbayḏi
komər hetim azzele me taḥt i kone w aṯi l gab u ṭarš diḏe l gab u sawalayḏe komər məlle lann abne ya ann abnayḏi u sawal dəṯxu tamam yo mərre e ya yabo tamam yo u sawalayḏan
komər deri yawmo disa məlle ya ann abnayḏi hwayu moro lu sawal dəṯxu disa gyosaqno ḥozina dukṯo lu sawalayḏan dukṯo marʕa tuyo basəmto
disa komər azze ʕali mi kone w lalʕəl b ḥaṣa di qalʕo w kali tamo hul waxt du waxt d oṯe u zʕurawo mu ṣaydo
omər disa səmle maqlable daqne fəlge ḥeworo fəlge komo disa azzele l taḥta di kone məlle ya brazi kobaʕno d oṯeno adlalyo hama fašno saʕa harke məǧġolina w gšopaʕno gəzzino
komər aṯi taḥta di kone yatu štelele paške d maye štele ǧġara məlle brazi mənyaṯe d kətyo mʕalaqto bi stune komər məlle ašər ʕammo ṭambər yo məlle grəḥmat aloho brazi tay ḥanno li ṭambəraṯe
komər ġalabe aṯi ʕal i emo zaḥme məlla disa bu lalyo ḥreno bramšəl aṯi ḥa disa bu šəklano ṭləble i ṭambəraṯe mən əḥre gṭoləb i ṭambəraṯe omər məlle mayṯat ste gdobeno i ṭambər l ʕammi komər mədle l hetim li ṭambər mḥele tarte kore ṣawʕe ʕal u telayḏa maqlabla šawʕo məqame i ṭambəraṯe i ḥurma d hetim kəmmo ašər haka azzəm u mḥoyo di ṭambəraṯe d hetim yo
komər disa mədle li ṭambərayo maḥtole bi kisto w məlle brazi məd li ṭambər diḏux hama emux ksaymo qarabaləġ l axiloli lo xayr
komər u zlamawo hetim qayəm w naḥət bu darbo məlle ʕammo l əzzolux məlle ašər gəzzino gəmqarawno u darbayḏi
u yawmo da tloṯo ṣafrayto disa qayəm məlle lann abnayḏe ya ann abnayḏi ono gəzzino bi xaṣraṯe koraxno ʕal i marʕa lu sawalayḏan
komər disa azze mi kone w lalʕəl yatu maqlablele daqno komo xd u šiḥoro
w aṯi u waxt du zʕurawo d oṯe mu ṣaydo komər azze l qamuṯe ḥaylux alo ya brazi madʕalle aʕle məlle ya ʕammo tfaḏ̣ḏ̣əl halux taḥta di kone məlle ašər gədfoyatno u darbayḏi mqarawnole məlle hama halux məǧġolinalan tre xabre w disa aloho howe aʕmux
komər ʕabər hetim taḥta di kone əšmo haka ġalabe yatiwi məlle brazi mən yo hano u mʕalqano bi stunaṯe məlle ašər ʕammo ṭambər yo məlle brazi tay mamṭi i ṭambəraṯe ḥoyanno u šəklayḏa aydarbo yo
komər i emo ġalabe mʕanatla w aṯi eba zaḥme məlla hani tloṯo lalye bu šəklano tloṯo b kul šəkəl w ad daqnaṯṯe bu šəklano w bu šəklano ne w koṯən w ko ṭəlbi i ṭambəraṯe gmaydalla w tawralla
komər lu zʕuro mədle li ṭambər huleleyo komər mḥele tləṯ kore iḏe ʕal u tel diḏa
i ḥurmaṯe me šawʕo lebe məlla ašər d kit ṭamburvan bi arʕo d ḥzeli hetim hano hetim yo komər ṭləble xaṭər mu zʕuro w nafəq
aṯi məlle lann abne ya ann abnayḏi haka d howitu meni w d howitu gawre d hama howe hayveniye me d hetim aʕmayxu kito zʕuro tamhoke taḥt i qalʕayho kətle ḥmərto boze šami gmoṭituli i ḥmərtayo
komər la tloṯo abne mərre ya ba ʕal aloho w aʕlayna mə ḥawǧa d əzzan a tloṯayna gəzze ḥa menan gqəṭlinale w moṭinalux i ḥmərtayo
məlle lo abri hwawu moro l ruḥayxu w ḥḏoḏe lo marfitu u zʕurawo d lowe flan əbn flan w d lowewa gawro ṭowo w d lowewa u babo ferəs hiye b tane lo foyašwa tamo
omər ṣafrayto qedəmto rawixi a tloṯo abne w azzalle lu zʕuro mora di kone
hiye ste hetim mə ksoyəm korowəx kəzze manne w lalʕəl kəmfarəǧ aʕlayye
komər mḥalle la tloṯo aḥunone w lu šaxṣawo mḥalle b ḥḏoḏe me ṣafrayto hul d ṭawəʕ u yawmo d əmmat l ḥa mbele u zor du ḥreno lo mbele
u zʕuro azze l gab i emo l taḥt i kone w a tloṯo daʕiri l gab u babaṯṯe
məlle ya ann abnayḏi komanno lo mṭalxu i ḥmərto əmmi ya yabo ašər ferəs abre d ferəs yo w haymən me ṣafrayto a tloṯayna kmoḥina aʕla qume lo mṭelan ḏ̣arbo ḥatta aʕle d qəṭlinale elo baʕ hulan waʕd li ruḥayḏan ya yabo ya gmoṭinalux i ḥmərto bozayo w ya lə gdəʕrina mena
komər deri yawmo u yawmo da tre ṣafrayto qayimi disa a tloṯo aḥunone xd ad dewe w azzən lu šar du zʕurawo u babaṯṯe disa azze li fərǧa manne w lalʕəl kəmfarəǧ aʕlayye komər mfaraǧle aʕlayye la tloṯo šaxṣani lu zʕurawo mḥalle b ḥḏoḏe me ṣafrayto hul d ṭawəʕ u yawmo ḏ̣arbo lo mṭalle aʕle ḥatta d qəṭlile
komər ṭawəʕ u yawmo a tloṯo mḥalaqqe bəṯre ḥḏoḏe rawixi w aṯən w u zʕuro azze gab i emo li konayḏe
u yawmo da tloṯo disa azzalle a tloṯo lu zʕurano w mḥalle b ḥḏoḏe me ṣafrayto hul d ṭawəʕ u yawmo l ḥa lə mbele zor du ḥreno komər me d hənnək huwwe ḥaṣayye aṯən daʕiri aṯən l dukṯayye w u zʕurawo azze l taḥta di kone gab i emo
hano ste hetim maqlable ruḥe xorte čardah ṣali w ḥləqle poṯe w səmle qəzd di kone azzele li kone ʕabər yatu i naqqa d yatu w ǧġili štaġaliye w mərre maṯle l ḥḏoḏe komər məlle brazi aydarbo hat b tane kofayšat harke w koṯelux ṣabr bi konaṯe
məlle ya ʕammo baḥ ḥaye d aloho koyomeno hani azze ʕumri l ḥamməš w ʕəsri əšne haka l tleṯi əšne d əmmat yawmo may yawmoṯe d aloho ənsan məlle sare sola ta xwara lo məlle faqat hani tloṯo yawme koṯeli tloṯo ruġze i nuro kəzza me feme daḥ ḥayewən dəṯṯe haymən komanno bu ḥaylo d aloho lə ksamnənne ḥəzbe faqat tloṯo ne w ono ḥa b tane no žġer maṯe heš lə ḥzeli mede d aṯi b qarʕi
məlle ya brazi demak hani kətte kin ʕamuqo menux ḥatta koṯallux e məlle ašər ʕammo hawxa kmaḥwe
axər məlle brazi mənyano hawxa mʕalqo bi stunano məlle ašər ʕammo ṭambər yo məlle brazi tay mamṭi i ṭambərayo ḥayrina u šəklayḏa aydarbo yo
komər i emo ġalabe aṯi aʕla zaḥme w l aṯi basimo aʕla komər məlle mayṯat gdobene i ṭambəraṯe l ʕammi
komər mədle li ṭambər l hetim w mḥele aʕla xdam w dawrane bare du waxt diḏe d meqəm i emo du zʕurawo b leba kəmmo ašər hano u mḥoyo d hetim yo faqat u waxt d hetim ḥzeli hetim b šəkəl we w uʕdo šəkəl ḥreno yo
komər məlle l hetim məllela li ḥurmayo məlle hat m ema harke hat məlla ašər hani taqriban kibe ḥamməš w tleṯi əšne l ma ṭrelelax harke məlla u mede towe ʕatiqo lo saymatle ḥaṯo
məlle ḥaru b diyar ono hetim no ma lo kəḏʕatli u mḥoyo di ṭambəraṯe ma lo yawmo w tre w tloṯo w ʕaṣro w šato mḥeli bi ṭambəraṯe gabax d ḥozatwa moḥewayno l ṭambəraṯe ma lo kəḏʕatli
ya abri hanək d koṯallux lu šar diḏux a tloṯo aḥunonux ne
omər zʕuro mḥalaqle iḏe lu sayfo d qoṭəʕ qarʕe d hetim ani du babo
qayyo omər qayyo aydarbo madam a tloṯo aḥunoni wayne w mšayʕatwalle lu qaṭlayḏi wayaxud eli qṭiwayli ḥa manne wayaxut alle qṭiwallalli ma mə fayda ktowewa aʕlux žġer m xṣara
məlle abri pola žpola nabe oḏaʕwayno lə ksaymi hno aʕlux w oḏaʕwayno koṯat b ker d ruḥux ǧerobo mǧarbili
omər hetim qayəm nšəqle u abro d taḥt i kone w azze l gab a tloṯo abne ḥrene gab u sawal diḏe
azze məlle lann abne ya ann abnayḏi koyo i ḥmərto məṭyəlxu lo məṭyəlxu
mərre ašər ya yabo haymən latlan məǧal lu zlamano latlanle məǧal w gawri aḏ̣rab mene lə ḥzelan hano latyo me ənsane malaxo m di šmayo yo
komər məlle ya ann abnayḏi l oṯe aʕlayxu zaḥme hawo ste aḥunayxu yo
komər i naqqa d məlle aḥunayxu yo a tloṯo mədde las sayfe d əzzən qəṭʕi qarʕe du babaṯṯe aydarbo aḥunayna howe w mšayʕatlan lu ḥarb d aḥunayna haka qṭiwaylan maṭərwaylan ʕaynayna w haka ele qṭiwayle ḥa menan maṭərwayle ʕayne d ruḥe w mə fhəmwaylux mena
kamilo w žmira saġ
kətwa w latwa ṭaw m aloho latwa zuhörer ḥaq žboyi d xaṭər d šabo afandi gdomanno i ḥəkkayaṯe d usuf paša
usuf paša paša we paša d walaye we w u ahl diḏe ġalabe soyamwa ḥaz mene d kətwe žboyi di məllayḏe roḥumo w di mamlaxtayḏe b saġlamiye mamlaxwayla
usuf paša hawxa azze b əšne ʕumre kaməl hul əšti əšne w d l aloho lo manharwayle u kukwayḏe ġalabe gorašwa məṭala w samwa maraq d l aloho lo manhalle u kukwayḏe lo madlaqle i šroġayḏe
komər yawmo may yawmoṯe d aloho lu ahl diḏe ḥzele ḥḏoḏe w law wazirayḏe w laʕ ʕaqəldarayḏe mərre
ayna d kətyo usuf ġalabe roḥumo di məllayḏe yo w l aloho manhalle u kukwayḏe
gəzzano kulayna gdəmminale adlalyo kəḏʕina kosaymat məṭala w kgəršat maraq haṯe m aloho yo latyo mu ʕulmo
gdobinale daṣṭər d əzzele lu ṣaydo b imomo d mṣayəd bi barriye w b lalyo glətmina l ḥeḏore d rowəḥ lebe
komər azze hawxa waxtat bi ḥalo w d mərralle laʕ ʕaqəldarayḏe d aṯən w mərralle i štaġaliyaṯe ġalabe l usuf paša aṯile kef w rawəḥ lebe
məlle d howe b lebayxu balki kətwa b lebi ste faqat minakafwayno d howe b lebayxu d mraxṣitulli ʕal u ṣaydano ġalabe me lebi yo
komər l aloho ḥzele bu ray ṣafrayto nahər usuf paša rawəx ʕal u səsyayḏe w azze li barriye lu ṣaydo daġ ġəzalat haka yawmo haka tre w haka šato w haka tarte
komər yawmo may yawmoṯe d aloho me ṣafrayto w hul ʕaṣriye usuf paša lo ġəzale ḥzele w lo ṣaydo ḥzelele
komər ṭawəʕ u yawmo aʕle w b lebo twiro w ġalabe kgorəš məṭala
məlle šubho lu əšmayḏux d kətyo mbarxo bi šmayo w bi arʕo kul yawmo ḥozewayni ṣaydo rowaḥwa lebi adyawma qṭəʕlux u naṣib diḏi ḥatta disa d ak kulayḏi daʕiri xəd meqəm
komər səmle nezikay ʕal i walaye l usuf paša ḥəlle koṯe ḥəs d naʕimo di dargəšto bi barriye
komər azze l reše du naʕimo usuf paša koḥoyər kale naʕimo bi pečake balki heš lo qaḏ̣ən ann arbʕiyayḏe
komər qrele l usuf paša məlle balki pirat ne m di walaye mḥannanne lag gawraṯṯe ḥatta ġbini ḥzalle kaṯino mnakfi ṭralle i pečakaṯe harke
məqqaṣ d qrele noše lə ḥzele w mabəhle noše d lə ḥzele
məlle ya rabbi ṭoreno u zʕurano harke u lalyo oṯe aʕle moyəṯ ḥṭiṯo yo w mobannole aʕmi əšmo kuyo xd i kemayiye lo kuro haymən gmobanno i pečakaṯe aʕmi w lə kṭoreno i dargəštaṯe bi barriyaṯe d əxlila ad dahbawat
komər l usuf paša mədle lu zʕurawo w maḥətle qume ʕal u səsyo komər aṯi lu bayto məllela li ḥurmayḏe omər ya ḥurma kale ḥzeli zʕuro bi barriye lo koḏaʕno lo m di walaye yo w lo me qəryawoṯe ġayr yo ḥzallalli w mḥalaqqe bi barriye
i ḥurmayḏe məlla ya u rabayḏi mə gsaymallux bu zʕuro bu lalyano məlle de maḥət ṣadrax b feme balki oṯele šamṯo lu zʕurano doməx hul d nohər
komər mədla li ḥurma d usuf paša lu zʕurawo baš šubhe d aloho mḥalaqla l ṣadra d əmmat u zʕurawo diḏa yo
w l aloho hawxa ḥzele bu ray w hawi ḥalwo b ṣadrona di ḥurma d usuf paša komər monaqla u zʕurawo w u zʕurawo hawi rabo
baš šubhe d aloho komər bat təšʕo yarḥe l aloho hulele abro l usuf paša ʕal poṯe du zʕurawo
komər huwalle i bəšra l usuf paša ya u pašayḏan l aloho hulelux abro l aloho manhalle u kukwayḏux məlle ya mor škur menux
komər henu l usuf paša maḥətle əšme du zʕurawo d ḥzele bi barriye əšme kalaš ʕali w əšme du abro maḥətle mḥammad
komər hano ste an naʕime di ḥkaye ne
mḥammad ste hawi baš rabo w konəfqi koməštaʕən bayn di walaye
ayna d kətyo kalaš ʕali d ḥzele bi barriye i naqqa d kəzze bayn dan naʕime məqḥər manne moḥalle šaqame bi dukṯo koṭoralle kmayṯi
komər qšəʕle u ahl di walaye an naʕime d kənne aqran diḏe qšiʕile bu mḥoyo w bu tworo d twəlle druʕayye qarʕayye w raġloṯayye
komər kulle koṯən gab usuf paša ya u pašayḏan lu zʕurano qšəʕle an naʕime di walaye
komər hano ste l usuf paša marfele u dalolo bayn di walaye məlle noše lo kowe d naʕime d nofəq l tešteʕənyo bayn di walaye w an naʕimaṯxu ṭrowən bab bote w lo nəfqi
komər ṣafrayto naʕimo m di walaye lo kowe d nafəq laš šuqone
kalaš ʕali w mḥammad nafiqi lu tešteʕənyo l dukṯe d kul yawmo məqqa d kalən naʕime lə ḥzalle d məštaʕən ḥatta aʕmayye
komər hano ste kalaš ʕali məllele lu aḥuno mḥammad məlle kakko halux kərxin baǧ ǧaldat w baš šuqone
komər karixi baǧ ǧaldat w baš šuqone ḥzalle ḥurma armalto kətla tloṯo naʕime kanne bi dərto
hano ste l kalaš ʕali məllele lu aḥuno ya kakko kanne tloṯo aḥunone zan məštaʕina aʕmayye
komər i naqqa d ḥzela li ḥurma kaṯi kalaš ʕali i naqqa d ḥzela kalaš ʕali li ḥurma ġalabe zayiʕo w aṯi kalaš ʕali w u aḥuno mḥammad aṯən l gab a tloṯo naʕime di ḥurma komər i naqqa d li ḥurma ḥzela d aṯən kalaš ʕali w u aḥuno l gab ann abne l gab a tloṯo abne ġalabr zayiʕo w zbiṭola li sahwe
komər l kalaš ʕali məlle ḥulto lo zayʕat ono w an naʕimayḏax gməštaʕina bu kaġat faqat u šarṭawo d an naʕimayḏax d saymi ḥila aʕli gmoḥenənne
komər lu ḥurma məlla lo abri lo moḥatte d saymi ḥila aʕlux ono gməḥyanne
komər i naqla d mədde lu kaġat d məštaʕalle hiye kalaš ʕali w ḥa man naʕime di ḥurma hawən ḥawrone w a tre naʕime ḥrene ḥawrone wayne di ḥurma
komər məštaʕalle bu kaġat səmme hawi ḥila ʕal kalaš ʕali məlle ḥulto səmme lan naʕimayḏax ḥila aʕli
omər maqəmla hawo maḥatla u ḥreno b dukṯe komər məštaʕalle azze madde d saʕa bi ḥalo komər disa məlle ḥulto lano ste səmle ḥila aʕli gmoḥene
komər li ḥurma mədla lu abro disa maḥatla ḥreno mamṭele u abro ḥreno səmla ḥawro l kalaš ʕali
komər azze madda d saʕa bi ḥalo l kalaš ʕali mḥele la tloṯo naʕime di ḥurma qṭile a tloṯo
komər i naqqa d ḥzela li ḥurma a tloṯo naʕime iḏa d qṭilile d mayiṯi ġalabe aṯi aʕla zaḥme w grəšle sawka w maḥwela poṯa lu diwan d usuf paša
hawara w ṣad hawara lann abnayḏux qṭəlle a tloṯo naʕimayḏi w ono azze ʕumri l əšti əšne masuli žboy d xaṭər d aloho w da tloṯo naʕimani w adyawma lu abrayḏux l kalaš ʕali di barriye qṭile a tloṯo naʕimayḏi w ṣxəlle u tarʕo aʕli
komər hano ste l usuf paša ġalabe aṯi aʕle zaḥme bu welwolo di ḥurma armaltayo d maḥatla i ǧwaniyayḏa ʕal a tloṯo naʕimanək komər l usuf paša qrele laḥ ḥadode qrele laḥ ḥadode w aṯən məlle kobaʕnoli bayto d pulaḏ manxu
omər aḥ ḥadode səmmalle bayto d pulaḏ l usuf paša ḥatta u tarʕo ste d pulaḏ w u qliḏo ste ḥatta d pulaḏ
komər qrele l kalaš ʕali lu abro d kətwe mi barriye d ḥzewayle məlle ya abri halux ʕbar li odaṯe d siməlli adyawma laḥ ḥadode d babux mə ʕaql diḏux gqoṭəʕ mena
komər ʕabər kalaš ʕali li oda məlle ya yabo koḏaʕno i odaṯe u ḥabs diḏi yo žboy d maḥtatli bu ḥabs b gawa di odaṯe
omər i naqqa d kalaš ʕali d kətwe u abro di barriye d ḥzewayle maḥatle b gawa di oda du məfrəq w du pulaḏ ṣxəlle u tarʕo qume w maqlaḏle fayəš u lalyawo bi oda du pulaḏ
komər ṣafrayto qayəm u abro mḥammad d kətwe mene usuf paša məlle yabo ayko yo aḥuni kalaš ʕali məlle abri aḥunux kalaš ʕali azze məštaʕe
komər hano ste mḥammad nafəq azze l dukṯe d kul yawmo du tešteʕənyo ḥzalle lan naʕime kaṯi mḥammad kalaš ʕali u aḥuno latyo aʕme
komər latimile an naʕime l mḥammad mḥallalle maməṯṯe bu mḥoyo
mḥammad daʕər ʕal u babo usuf paša baxi w qṭile ruḥe bu mḥoyo məlle ayko yo aḥuni kalaš ʕali adyawma lan naʕime di walaye qṭəllalli bu mḥoyo me mən d aḥuni kalaš ʕali latyo aʕmi komoḥalli
komər hano ste l usuf paša məlle abri aḥunux kalaš ʕali nafəq bayn di walaye krax aʕle gḥozatle
komər disa mḥammad qayəm mašəġle iḏe w pote w nafəq bayna di walaye koraxwa ʕal u aḥuno kalaš ʕali
komər azze li xaṣra ḥreto di walaye ḥzalle lan naʕime di walaye kaṯi mḥammad u abro d usuf paša dl u aḥuno kalaš ʕali d latyo aʕme
komər hano ste ḥzalle qralle l ḥḏoḏe mərre halexu zano moḥinale l mḥammad
komər azzən moḥalle l mḥammad w mḥallalle twərre qarʕe b tləṯ dkoṯe
mḥammad daʕər lu bayto w baxi w mḥalaqle ruḥe li arʕo məlle waʕd howe ʕal i ruḥaṯi diḏi ya yabo gdəmmatli aḥuni kalaš ʕali ayko yo w d l əmmatl gčakno ruḥi bu gubo
komər hano l kalaš ʕali bu ṣukro du tarʕo qrelele lu aḥuno l mḥammad omər ya kakko omər hay li be kakko omər qay gboxat yabo omər kakko harke hat qṭəllalli lan naʕime di walaye me mən mi masale d lattat aʕmi
məlle kakko zux amalle l babi usuf paša mar yabo aḥuni komər gməfqatli mu ḥabsano mofaqli lə gməfqatli mu ḥabsano waʕd howe ʕal i ruḥaṯe diḏi ghoyaṣno ruḥi w gmiparqəʕ u baytano i odaṯe i maḥallaṯe kula gmaḥrawnola bap parčayat du pulaḏano
komər i naqqa d məlle hawxa l usuf paša fhəmle ḥatta u mamrayḏe kaməl yo komər hano ste l usuf paša azze ftəḥle i oda qəm kalaš ʕali i oda du pulaḏ w nafəq mena
komər nafəq mena məlle ya yabo məlle ha abri məlle ema hawino babux məlle tamam va yabo lattat babi
ṣafrayto qedəmto heš mḥammad damixo qayəm kalaš ʕali w maḥwele poṯe laf i qublo w azze bu darbo
komər hano ste ṣafrayto qayəm mḥammad u abro d usuf paša mašəġle iḏe w poṯe w məlle ya yabo ayko yo aḥuni kalaš ʕali məlle abri aḥunux kalaš ʕali azze d məštaʕe bayn dan naʕime
komər mḥammad nafəq bayn di walaye l dukṯe d kul yawmo du tešteʕənyo lə ḥzele u aḥuno w bu sabab d latwe aʕme an naʕime di walaye kulle latimi latimile lu zʕuro l mḥammad w mḥallalle
mḥammad daʕər lu bayto məlle yabo məlle ha abri məlle yabo ayko yo aḥuni məlle abri aḥunux azze ayko azze lawo omər aḥunux azze bu darbo maḥwele poṯe li qublo
bu fəkər d usuf paša ani kalaš ʕali azzele mḥammad ḥatta haw komoṭele
komər mḥalaqle l mḥammad bəṯre hano ste kalaš ʕali azze qunaġ d fəlga d saʕaye raḥuqo mi walaye kali tamo komər koḥoyər kalaš ʕali kaṯi u aḥuno kaṯi bəṯre bu darbo
məlle ahla w ġalabe b xer ya aḥuno aṯat ʕal ʕayni me tamo w hul larke
komər məlle kakko hano l kalaš ʕali məlle l mḥammad məlle ya kakko ono ono lanno aḥunux ono lanno aḥunux faqat dʕar laf babux babux masule w babux azze ʕumre b əšne w ʕayne ʕal aloho w aʕlux yo dʕar laf babux ono gəzzino bu oġur diḏi
l mḥammad məllele l ʕali kalaš ya aḥuno ono soz huli ʕam aloho w aʕmux lo kowe d doʕanno laf babi haka d dəʕrat aʕmi gdoʕanno w d lo dəʕrat aʕmi lo kowe d doʕanno
l kalaš ʕali məllele l mḥammad ya aḥuno dʕar laf babux ono bu ḥayatayḏi haw kowe d doʕanno laf babux qayyo latyo babi w naʕime d lowe u zlamawo u babo aydarbo gkole gabe
faqat m uʕdo gdomannolux w gmaḥənno sozat qumux d u mamrayḏi d mhadatle məlle soz ʕam aloho w aʕmux l mḥammad məlle l kalaš ʕali u mede d əmmat lo kowe d nofaqno mu xabrayḏux
məlle l kalaš ʕali l mḥammad d omanno u ʕafro admo yo l əmmat ʕafro yo məlle soz bu soz kamilo aʕmux u mede d əmmat kamilo yo
komər malaxxe l mḥammad w l kalaš ʕali lu aḥuno tavda w azzehən malaxxe qunaġ d tart tləṯ saʕayat ṭawəʕ u yawmo aʕlayye maṭən li škaftat
l kalaš ʕali məllele l mḥammad ya aḥuno adlalyo gfayšina harke ba škaftani komər ʕabiri li škafte koḥayri kala i škaftaṯe mliṯo sarwo w ʕafro
annaqqa mḥammad lə kmaǧre d omalle l kalaš ʕali ya aḥuno aydarbo gtowina harke
mḥammad məllele l kalaš ʕali ya aḥuno ṣahyo no məlle aḥuno zux bram bəṯra di šenayho kito bərke d maye tamo štay w halux
komər azzele mḥammad li bərke štele maye w aṯi li škafte
koḥoyər kala i škaftayo škafte mbayaḏ̣to w kito lampa qayəṯto eba w kanne tarte nvinat frise
yatu aḥuno mḥammad yatu gab u aḥuno kalaš ʕali w lo məllele i naqlayo kula sarwo wa uʕdo aydarbo i škaftaṯe bahiro hawxa hawyo b kolašto ṣpahi
omər mamṭalle i ḥšəmtaṯṯe u mede d aloho səmle naṣib maḥšamme w damixi
ṣafrayto qayimi ʕaynan disa kala i škaftayo disa hawxa ʕǧəqto sarwo w ʕafro
qayimi malaxxe bu darbo w maḥwalle poṯayye li qublo azzən qunaġ d saʕa ma škaftat w laltaḥ
koḥayri kala kito škafte bu nav čol i škaftaṯe hawxa xd u gubo ʕaməqto kətla arbʕi darġe
hano kalaš ʕali mədle lu sayfo mʕalaqle b qḏole w naḥət l gawa di zarzaminayo ḥəlle kito təšʕo w tleṯi ʕavdin b gawa di zarzaminayo damixe
hano kalaš ʕali məlle malava d madno lu sayfo folatno baʕ ʕavdinani qoṭannənne benamusiye yo haymən gdobenənne xabro ṭro maḥisi w henu gəmǧarabnənne
komər l kalaš ʕali maḥəsle at təšʕo w tleṯi ʕabdinanək qayimi w mədle lu sayfayḏe falət baynaṯṯe qṭəʕle qarʕe dat təšʕi w tleṯi ʕavdinanək b gawa di zarzaminayo
karəx b gawa di zarzamine kalaš ʕali ḥzele barṯo ṣpahiye ġalabe layəq wa masəlqole mtaslmole lu aḥuno mḥammad disa daʕər l gawa di zarzamine
karəx ḥzele ǧwaniye bay w baḥri b gawa di zarzaminayo mawsaqle i ǧwaniye mtaslmole lu aḥuno mḥammad
i naqla da tloṯ naḥət l gawa di zarzamine ḥəlle b gawa di zarzamine kito i emo daʕ ʕavdin pire sawka komoṭe li arʕo w ṣadrona kəmḥalqəlle bəṯra ʕaršona at taḥtoye koyəsqi l nḥira w aʕ ʕeloye konəḥti l glazluza
komər mlaʕela ebe ġalabe li emo daʕ ʕavdin məlla bi heviye ksaymono m aloho w bəṯr menux ya ənsan d aloho qṭilux təšʕo w tleṯi abne m diḏi b heviye w b riǧa gəmraǧyono menux kəbʕono d lo qəṭlatli məblatli aʕmux
komər hano ste kalaš ʕali mədle li emo daʕ ʕavdin w masəlqola l pema di zarzamine
mḥammad rawəx w kalaš ʕali rawəx ʕal i ǧwaniye bay w baḥri w i emo daʕ ʕavdin ste bəṯre w bəṯre w mawballe i kačkayo ste aʕmayye w maḥwalle poṯayye bi barriye laf i qublo
maṭən l hdam di qriṯo du babo di kačke hayo d kətyo gab aʕ ʕavdin i kačke azzala mšayʕəlle lab be babo məlla ono maxlaṣluxli m iḏe daʕ ʕavdin dəṯxu no l kalaš ʕali madʕalle aʕla ya barṯo naḏ̣əfto elan mawfaqqallax m iḏe daʕ ʕavdin faqat ṭowuṯo səmlan izax mṭayle l babax bu soz kamilo d dəʕrina harke gməblinalax ʕam ruḥayna
komər i kačke azza gab u babo w hənnək malaxxe ʕal u darbo
məqdar saʕa w fəlge tarte saʕat raḥiqi mi qriṯo w lugab ḥəlle lə gmoṭe lu aḥuno me mən i ǧwaniye bay w baḥri wa li emo daʕ ʕavdin axila bi taliye di ǧwaniye w mḥammad mawzadla ʕal i ǧwaniye bay baḥri
hano kalaš ʕali məlle mirate hano mən hawi aʕlax mḥalaqle iḏe laxalf di ǧwaniye qayiṯo bu admo
kalaš ʕali hawi kefo kumto mḥammad madʕalle qarʕe ḥəlle u aḥuno hawi kefo kumto daʕər mədle lu sayfo w azzela li emo daʕ ʕavdin məlle baḥ ḥaye d aloho gyomeno aḥuni komadəʕratle xəd meqəm madʕere lə gmadəʕratle gsamno i čike rabṯo xəd aḏnax
komər i emo daʕ ʕavdin məllale l mḥammad ya u abrayḏi haw kibi madəʕrono aḥunux xəd meqəm ono mə qabaḥa kətli aḥunux bala me gab aloho qayəṯle w hawi kefo kumto l mḥammad məllela li pire i emo daʕ ʕavdin məlle u bala d aḥuni kule m iḏax hawi
məlla bavo gdəmmallux u maqṣad d əmmallux d saymatle kit aḥunux doʕər w d lo saymatle b zaḥme yo d naqqa ḥreto d ḥozat aḥunux bi arʕaṯe
məlla kito ḥurma kala qm i walade b flan dukṯo w dukṯo ʕeloyo yo gəzzolux meqəm d mwaldo i ḥurmayo d moṭat l tamo i naqqa d noḥət u naʕimayḏa l poṯa d maydat lu zʕurawo w moṭatle
ḥur məqqa d əmmo klay ḥayrono barṯo aw abro yo lo kolat ha d kolat gqəṭʕo qarʕux
u šarṭawo mə d mamṭelux i pečakayo w nḥirolux ʕal i kefaṯe me d qaləʕ u admo ʕal i kefaṯe aḥunux gqoyəm xəd meqəm
komər ʕaynan mḥammad bu mamro di emo daʕ ʕavdin mədle lu sayfayḏe w aṯi li dukṯo d madilale w d məllale di walada di ḥurma bu šarṭawo awwəl d maṭi mwaldo i ḥurmayo mədle lu naʕimawo w mawbele nḥəlle u naʕimawo ʕal i kefo u aḥuno qayəm xəd meqəm
me d qayəm kalaš ʕali səmle i čike rabṯo di emo daʕ ʕavdin xəd aḏna
mḥammad rawixo w kalaš ʕali paya malaxxe malaxxe bi barriye bay yarḥe w bann əšne
ḥərre kito šaqəṣ bi barriye kətle tarte kefe w komoḥe ak kefayḏe ʕal ḥḏoḏe maṭile kalaš ʕali qamoyo we drele šlomo aʕle məlle ha aḥuno u dard diḏux yaquro yo d komoḥat ak kefani ʕal ḥḏoḏe wayaxut mən masale kətlux
məlle ašər aḥuno tə dard latli ono ste komoḥeno ak kefayḏi ʕal ḥḏoḏe maǧġanno ruḥi məlle lo aḥuno maqṣad kətlux u maqṣad diḏux amalliyo u ʕaǧobo ste koḥozeno mak kefani diḏux ya aḥuno d gmoḥat ak kefani ʕal ḥḏoḏe
məlle lo aḥuno lo mətfakrat payo diḏi latyo ʕaǧobo faqat u ʕaǧobo d kalaš ʕali d qṭile təšʕo w tleṯi ʕavdin w mawfaqle kačke w ǧwaniye bay w baḥri w i emo daʕ ʕavdin hayo ʕaǧobo yo diḏi tarte kefe komoḥenənne ʕal ḥḏoḏe mə ʕaǧobo kətla
ḥzewalle laʕ ʕaynani diḏi aḥuno ḥzewayli kalaš ʕali w d u ʕaǧobano səmle
məlle ya aḥuno kalaš ʕali ono no məlle hattat omər e
qayəm u zlamawo l iḏe d kalaš ʕali nšəqle diḏi məlle aḥuno lə gməblatli aʕmux məlle bele
malaxxe məqdar d fəlga d saʕa l kalaš ʕali məllele omər aḥuno əšmux b xer omər əšmi ṭafšo omər nave ta bdine be
komər malaxxe madde d saʕa w fəlge tarte saʕat ḥəlle kito šaqəṣ bi barriye kito qurmo d tuṯo hawxa bi barriye me ḥaṣe hul d moṭe l qḏole ḥəṣle ruḥe ʕal i tuṯayo w komoḥe bi tuṯayo d gorašle mi arʕo
komər kalaš ʕali maṭi li ḏ̣arbayḏe w ḥəlle hawxa ebe mətfakalle knofəl təḥatəḥ aʕle i daḥṯo kalyo bi arʕo
məlle ha aḥuno mə ḥṭiṯo kətlux d maṣərrallux bi tuṯaṯe wayaxut ǧiza yaqurto kətlux
məlle lo aḥuno lo ǧiza kətli w lo nošo maṣəlleli haymən kobaʕno gorašno i tuṯaṯe maw wariḏe
məlle ḥaru b diyar diḏux ʕaǧobo rabo kḥozeno menux d kəmmat gorašno i tuṯaṯe aw waridayḏa kanne bu baḥar
məlle lo aḥuno lo mətfakrat payo haṯe čike d tuṯo yo bi gavayo gmoxeno aw waridayḏa me taḥt i arʕo
faqat u ʕaǧobo kalaš ʕali səmle d qṭile təšʕo w tleṯi ʕavdin b gawa di zarzamine w mofaqle kačke w ǧwaniye bay w baḥri məfqile mi zarzamine hayo ʕaǧobo yo
ḥzewalle omər laʕ ʕaynani diḏi ḥzewayli kalaš ʕali be u šəklayḏe aydarbo yo u maʕd diḏe hama ḥozewayno he u šəklayḏe aydarbo yo
məlle ya aḥuno hawxa l ḥzayto d kalaš ʕali maraqli hat omər e haymən omər ono no
i naqqa d məlle ono no mədle lu šalfo w qṭəʕle u šalitawi kule w rahəṭ azze nšəqle iḏe məlle ya aḥuno lo gməblatli aʕmux omər bele ʕal aʕ ʕayne gmobannux
komər malaxxe məqdar d saʕa fəlge d saʕa l kalaš ʕali məllele omər aḥuno əšmux mən yo omər əšmi omər e omər əšmi kandil yo malaxxe
malaxxe haka yawmo haka tre haka tloṯo hawən arbʕo šaqṣat maṭən qəm walaye kito čam d maye koḥoyər bu čamawo kito zlam mžədle ruḥe ʕal u čam hawi pərr lu ʕulmo d šopəʕ aʕle
komər maṭi kalaš ʕali bi qamayto koḥoyər bu zlamano hawi pərr
komər məlle haymən lə ḥzeli ənsane d šapiʕi ʕal ənsane lə kšopaʕno ʕal u zlamano kali
məlle ya ənsan ḥaṭoyo aydarbo ksəmlux ruḥux pər lu ʕulmo d šopəʕ aʕlux mə ʕaǧobo rabo səmlux haṯe i ḥṭayḏux yaqurto yo w maqṣad diḏux mən yo
omər ya aḥuno haymən ḥṭiṯo yaqurto latli tə ḥṭiṯo faqat kit naʕime kəzzən w oṯən mi mḥallaṯe laṯe w ənsane sowe gməḥnoqi bam maye kšəpʕi ʕal ḥaṣi d lo məḥnoqi d nofeli xer eba diḏi latyo ʕaǧobo ya ənsan ono xerat kosamno
faqat u ʕaǧabo rabo d kalaš ʕali yo d bi zarzamine qṭile təšʕo w tleṯi ʕavdin w mofaqle kačke w ǧwaniye bay w baḥri hawo ʕaǧobo yo
omər ḥzewalle laʕ ʕaynani diḏi ḥzewayli kalaš ʕali be u šəkəl diḏe aydarbo yo xd am malaxe yo xd u ənsan yo aydarbo yo ḥozewayno u šəklayḏe
məlle ya aḥuno kalaš ʕali ono no
komər i naqqa d məlle kalaš ʕali ono no qayəm xd u spəndar ʕar raġloṯe w azze l iḏe nšəqle iḏe məlle ya aḥuno lə gməblatli aʕmux məlle ahlan wa sahlan qay lo gmobannux ya aḥuno
komər malaxxe əšmo ġalabe məlle əšmux b xer əšmux mən yo məlle əšmi bašto yo malaxxe
komər azzən naḥiti mu ṭuro d šigur w laltaḥ bi barriye
koḥoyər kale kito ṭarš dlo more bi barriyayo layt ḥəzbe ʕal u ṭaršano maʕ ʕeze w hul d moṭe lag gamle w lag gomuše
hawi waxt d ʕaṣriye u sawalawo hawi raṣṭ w maḥwele poṯe li walaye w malaxxe ʕam u sawalawo azzən li walaye kalaš ʕali hay qamoyo yo u aḥuno bəṯre kanne a ḥrene bəṯre w bəṯre
azzehən lu bayto du šulṭono di walaye w tə noše layt bi walayayo i walaye kula kefe kome w bexwadi yo
azzən yatiwi bab bote du šulṭono w mamṭannanne muklo mi walaye axəlle w mdayšanne ʕal i štaġaliye ǧġilənne
komər bu lalyawo l kalaš ʕali məlle ya ann aḥunonayḏi ayna manxu ṣafro gfoyəš bu bayto samlan muklo w a ḥrene zano lu ṣaydo komər l ṭafšo məlle ono
komər ṣafrayto kalaš ʕali w mḥammad w kandilo w bašto rawixi azzən lu ṣaydo w ṭafšo fayəš soyəm u muklaṯṯe
komər ṭafšo ste i naqqa du swala meqəm ruḥe hawi kar d əzzele li marʕa nafəq bayn du ṭarš mnaqelele baran man d əmmatte alo taqino w mamṭele w nḥəlle w mqaṣqaṣle w mʕadele
w falət bayn di walaye məqqa d kito ṭaʕmone basime mamṭele w səmle muklo d ban našxanat w dap pašawat u muklawo d lo qoyəṯ
i naqqa d mḥaḏ̣alle u muklo w komoyəd lač čəkənyoṯe du muklo du baṣrawo koxele kḏoyaqqe məqqa koṯele kef w ʕašq
komər d oṯe aḥuni kalaš ʕali d oxəl mu muklano ġalabe groḥamli
komər azze madda bi ḥalo koḥoyər kaṯi ḥa lu tarʕo kətle daqno kibe tre siṭe w gnəṣle ʕaršone aʕle w qaləb maʕd diḏe w ḥəlle b ṭafšo
ruḥo ʕal ṭafšo lo fayəš hayo fayiši ʕayne ptiḥe
komər məlle ya ənsan ma i walayaṯe bexwadi yo d aṯat d čikat bi walayaṯe heš aṯi mu šuro me ṭafšo l aṯi
məlle kətlux rabo d oṯe ʕaṣriye u rabayḏux amalle mar u moro di walayaṯe məlle d fayšat bi walayaṯe gədmoqaḏno i emo w babayḏux
w aṯi l reše du muklawo d əmmat tmone w tmoni əšne muklo lo sim bas sefoqanək w nafəq bu tarʕo
komər hano ste ṭafšo azze madde kibe saʕa w fəlge tarte bi ḥalo henu aṯi həš diḏe li dukṯo koḥoyər kanne as sefoqayḏe ste mašiġe
məlle way aʕli gdoṯe aḥuni w aḥunoni mu ṣaydo gdəmmi malava muklo lo səmlelan haṯe aydarbo yo i masalaṯe
nafəq lann adroṯe ḥzelele gasko garwono mṭele nḥəlle w b lazziye səmle
səmle ḥəzər d oṯən ann aḥunone mu ṣaydo komər makule b ruḥe d əmmat kani kayiwo d tmone w tmoni əšne yo qolo bi arʕo w ḥa bi šmayo
hano ste kalaš ʕali kale qamoyo aṯi kale barbar du aḥuno ṭafšo
məlle ya ann aḥunonayḏi gfoʕeno daʕe maru ammin əmmi ammin omər m aloho gmarǧeno d mede lo ǧore b aḥunayxu ġalabe koṯe ḥəs diḏe
komər azzehən kale gmargəʕ bi oda mi xaṣrayo gəzze layo
məlle ha aḥuno ḥḏo d xer qay hawxa
məlle ya aḥuno mi naqqa d azzoxu w hul l uʕdo ḥakəm qolənǧ tatari ba hnavayḏi w hama komarwayno mor d ḥozenoxxu w d henu aloho oṯe mobəl i amanayḏe
məlle ya aḥuno hič maraq lo saymat bu ḥaylo d aloho gnoyaḥlux
mšayaʕle mḥammad mamṭelele ḥabbat du qolənǧ mi walaye
w axile w omər dmax d šoḥallux d dəʕṯat d marfelux u qolənǧ
komər məlle ya ann aḥunonayḏi haymən mu qolənǧ lo qadənno səmli əšmo d muklo faqat haymən lə gmətxəl
məlle ya aḥuno aloho soyəm noyaḥlux u muklo qima latle ṭr əzzən li walaye moṭanne muklo w əxli
komər ǧġilənne kalaš ʕali ǧġil lann aḥunone məlle ya ann aḥunonayḏi ṣafro aynd manxu gfoyəš soyəm u muklayḏan komər l kandilo məlle ono ya aḥuno
hama l ṭafšo lo məlle i masale hawxa yo ha
komər ṣafrayto ṭafšo w kalaš ʕali w ann aḥunone rawixi azzən lu ṣaydo w kandilo fayəš soyəm u muklo
komər nafəq i naqqa d əzze u ṭarš nafəq azze bayn du ṭarš mṭele kavir w bələndire
məlle way aʕli aydarbo u ṭaršano w aṯməl l ṭafšo maməṯle b ruḥe w ṭrelelelan dlo ḥšəmto adlalyo gsoyamno ḥšəmto basəmto d əxli ann aḥunonayḏi
mṭele i bələndire w u kavirawo nḥirile w səmle muklo ʕazim basimo
bu waxtawo d aṯi u sofiyawo disa bu waxtawo aṯi l feme du tarʕo mhawalle b ḥəs ʕeloyo ʕal kandilo
i naqqa d mhawalle ʕal kandilo nafəl šaqašaq ʕal ʕaršone d kandilo howewayle čəlləke d ḥəmṣe ḥewore gqoraṭwayla bi daqiqayo
w məlle lo məlli aṯməl məllilux omanno mi walayaṯe qumu d uʕdo d oṯeno šoqanno i ruḥayḏux
faqat ḥaq m aloho latli aʕlux kətlux ḥa rabo laybux d əmmat gqoyamno dlo u rabayḏux qoyəm
amalle mar koqaymat qum lə gqaymat gmofaqno i ruḥayḏux baf foqe du nḥirux
w aṯi reše du muklawo axile kule tə mede lə ṭrele mene
w kandilo ruḥo lo fayəš aʕle xəd qayso našifo mḥaləq tamo w nafəq u ʕavdawo
i naqqa d nafəq bəṯr mi nfaqtayḏe b arbaʕ saʕayat hul d daʕər ruḥo b kandilo
maḥəsle henu ʕal ag garme di lašayḏe w madəqle bu tarʕo lə ḥzele
məlle way lə gmaǧreno nofaqno balki uʕdo bi dərto yo gqoṭeli
fayəš ḥəlle bi saʕa bu waxt d oṯən ann aḥunone ʕayna d kətyo ṭafšo komər alo madlaqli w babo nha qṭile
w kandilo kale bi məṭala komər i naqqa d oṯən aḥunoni mə gdomanno
komər səmle ḥəzbe d oṯən ann aḥunone maṣəlle arbaʕ ḥamməš dəsmalat ʕal qarʕe w ʕal feme w bat tarte iḏoṯe kozobəṭ feme w gnofəl hawar hawar aʕle
ayna d kətyo ṭafšo komər ʕal baxti nha qṭəlle nha layt ruḥo ebe aṯən hawar hawar diḏe
hawən paya w mballe as səsyaṯṯe laṭ ṭawlat w aṯən ʕabiri
kalaš ʕali qamoyo məlle ya aḥuno aloho samla ḥḏo d xer
hama eh karəx lišone d kandilo məlle ya aḥuno mi kelike d azzoxu w hul l uʕdo ḥakəm eš pis b ʕaršoni w hul d moṭe l qarʕi ha waxta towe falqe lo koḏaʕno ʕaql lə gmifayəd bu meḥayḏi mdaywalli kali miṯo
məlle ya aḥuno lo mətfakrat gnoyaḥlux mṭalle ḥabbat mšayaʕle mṭallalle ḥabbat du ʕaršo w du qarʕo
məlle štayən w dmax gmarfelux u balano
u aḥunaṯṯe kandilo daməx
l kalaš ʕali məlle ya ann aḥunonayḏi ṣafro ma gsoyəm u muklayḏan
l bašto omər ono komər nahər l kandilo lo məllele l bašto ḥal w i masale w i qaḏ̣iye hawxa yo
bašto ste fayəš bu bayto w a ḥrene azzən lu ṣaydo
i naqqa d azzən lu ṣaydo hiye nafəq bayn du ṭaršawo mḥayṣelele baran ḥawri w mamṭele nḥəlle
w falət bayn di walaye mu baqdunəs w hul d moṭe lu bibar mamṭele muklone basime w səmle lann aḥunonayḏe me ḥamšo əšto šəklat
komər bu waxt d kaməl u muklano du waxt d koṯe u sofiyawo disa ʕayn bi qaḏ̣iyayo komər aṯi lu tarʕo w mhawalle aʕle
məlle aṯməl hani tre yawme komannoxxu ha u ha ǧorelux demak ḥəzbe lə ksaymat w gawre lə kḥəšwitu
kibi uʕdo qoṭannolux faqat i qabaḥa du rabayḏux yo d oṯe u rabayḏux d əmmatle d ṣafro d lo fayšitu harke
komər azze r reše du muklawo axile u muklawo kule d əmmat mede bas sefoqanək lo sim w qayəm azzele
komər aṯi aṯi u waxt d oṯən ann aḥunone qolo bi arʕo ḥa bi šmayo maməṯle b ruḥe
məlle ha aḥuno ḥḏo xer i masalayḏux mən yo
məlle ya aḥuno mi naqla d azzoxu w hul l uʕdo ḥayimo ḥəmto b qarʕe d ənsane l əṯyo ḥəmto ġalabe ṣaʕbo yo w maṭino l mawto
mar raḥmat d alo čike uʕdo marfelali faqat xd u gayižo no kit d əmmat ʕəlbe d zaḥfaran ʕal lebi
məlle išallah aḥuno uʕdo gnoyaḥlux lo mətfakrat ġamo layto
kalən yatiwi ǧġili l ḥḏoḏe məlle l kalaš ʕali aḥunone man ṣafro gsoyəm u muklayḏan komər l mḥammad məlle i məlle hiš ma lo məllilux omanno u mede d omanno lo kowe d əmmat lo
ṣafro aḥunone zoxu lu ṣaydaṯxu ono gfoyašno samno u muklo faqat ḥuru gtowe mḥammad u rabaṯxu aḥunayxu u rabo w a tloṯayxu an naʕime mu xabrayḏe lo nəfqitu w izoxu
komər ṣafrayto ann arbʕo azzən lu ṣaydaṯṯe li barriye fayəš kalaš ʕali bu bayto
daməx hul qroṭən d fuʕle ṭowo maḥəsle azze mṭelele rešo tre d sawal nḥəlle w səmle muklo basimo
hawi u waxt d oṯe u ʕavd aṯi lu tarʕo məlle demak ḥəzbe lə ksaymitu kəmmitu i walayaṯe dlo more yo adyawma tloṯo yawme komannuxxu qay lə kqaymitu mi walayaṯe demak lo kəḏʕitu d kətla li walayaṯe more ḥəzbe lə ksaymitu
məlle ḥəzbe lə ksamnolux l kalaš ʕali məllele lu ʕavd ḥəzbe lə ksamnux kan samwaynux ḥəzbe l oṯewayno li walayaṯe
mədle l kalaš ʕali lu sayfo w yarəxle lu ʕavd
komər lu ʕavd mahzamle meqəm kalaš ʕali w falət bəṯre
falət bəṯre lo maṭile maṭi l fema di zarzamine maṭile mḥelele u sayfo qṭəʕle droʕe u ʕavd naḥət li zarzamine
məlle d annaqqa fəš harke w daʕər lu bayto
daʕər lu bayto aṯən ʕaṣriye ann aḥunone mṭele u muklaṯṯe qumayye axəlle maḥšamme w nahər
məlle ya ann aḥunonayḏi adyawma lo kəzzano lu ṣaydo kfayšina adyawma bi walaye howina msayyər kərxina bi walayaṯe
komər ṣafrayto damixi hul u waxt d qayimi kalaš ʕali mḥele bi qamuṯaṯṯe w karixi bi walaye hul maṭən l fema di zarzamine d čik u ʕavd eba
məlle ya ann aḥunonayḏi izoxu ḥa manxu aynd manxu gəzze gmoṭelan arbʕi mətrowat d šalit
komər l kandilo məlle ono komər azzən mamṭalle u šalit arbʕi mətrowat
məlle ann aḥunonayḏi nḥatu l gawa di zarzaminaṯe ono komanno kit mede eba ḥzayu be mə kit eba ma gədnoḥət
komər l ṭafšo məlle aḥuno ono gnoḥanno
komər naḥət ṭafšo l gawa di zarzamine i naqqa d ḥzele lu ʕavd ruḥo lo fayəš ʕal ṭafšo i ruḥayḏe falito u mafar d hawile omər gidid grašuli bʕəǧno mu ḥemo
grəšše lu aḥunaṯṯe ṭafšo maslaqqe lo məlle aḥunone i masalaṯe hawxa yo
l kalaš ʕali məlle ma gədnoḥət l gawa di zarzaminaṯe
l kandilo məlle ono mḥalaqqe u šalito l taḥt təšʕe d kandilo w manḥatte l gawa di zarzamine
i naqqa d naḥət l gawa di zarzamine makraxle ʕayne ḥzele lu ʕavd i naqqa d ḥzele u ʕavd i ruhayḏe fayiro w zayəʕ ġalabe maṭile sahwe məlle ya ann aḥunonayḏi grašuli mu ḥemo bʕəǧno həngi ʕamuqto yo grəšše lu aḥunaṯṯe kandilo
i naqqa d yasəq mərre mə ḥzelux məlle ya ann aḥunonayḏi mu ḥemo w mu ahe d kit b gawa di zarzaminaṯe lo mdabanno
l kalaš ʕali məlle ma gnoḥət annaqqa l gawa bašto omər ono gnoḥanno
komər manḥatte lu aḥunayḏe bašto ste l gawa di zarzaminayo i naqla d ḥzele u ʕavd ġalabe zayəʕ mene ḥatta grəšše lu aḥunaṯṯe bašto ste
yasiqi a tloṯo l ḥa lo məlle lu ḥreno i masale hawxa yo i qaḏ̣iye haṯe yo
məlle man gnoḥət l gawa di zarzamine lu aḥuno mḥammad omər ono omər hiš məlle mḥalequ aš šalite l ḥaṣi ono gnoḥanno l gawa di zarzamine
l kalaš ʕali mədle lu sayfo mʕalaqle b qḏole w naḥət bi zarzamine
ḥzele lu ʕavd kaṯi kalaš ʕali marʕele mi zuḥṯo w zayəʕ ġalabe maṭile sahwe
məlle kəmmatli i masale di walayaṯe aydarbo simolux kefe kome amalli lo kəmmatli gqoṭannux b razala pise faqat d əmmatli lə gqoṭannux
komər məlle lu ʕavd ya kalaš ʕali gdomannux u ahl di walayaṯe b mə gqoyəm
u droʕawo diḏi d aṯməl d qṭəʕlux… w kito b flan mḥalle b flan numara d flan anəške kit dukano
arbʕo rezat d šušayat kit eba u rez ʕeloyo šušayat kit ebe darmono yaroqo w šaʕuṯo
ṭro moṭən u darmono yaroqo w šaʕuṯawo daš šušayat b gawe du gurnano d kətyo b gawe di zarzamine u droʕawo diḏi w u darmonawo w maye xlaṭən b ḥḏoḏe w duqe kito doquqo d pulaḏ b gawa di zarzamine
me d xliṭ u admo w u darmono w am maye b ḥḏoḏe saymi ṣlibo ʕal ak kefe komanək u ahl di walaye kule gqoyəm
omər i naqqa d lu ʕabd məllele l kalaš ʕali u xabrano u mamrano l kalaš ʕali məlle lann aḥunone izoxu l flan mḥalle l flan dukano anəške i namrayḏe haqqaṣ kit arbʕo rezat d šušayat eba u ṭaboqo ʕeloyo daš šušayat kit darmono yaroqo w šaʕuṯo mṭayule w halexu
komər mṭallalle u darmonawo l kalaš ʕali w mdawdaḥalleyo l gawe di zarzamine
mədle lu sayfayḏe məlle ma qay gḥozeno zaḥme w doyaqno u druʕawo w maṯno bu dyoqayḏe ašər gnoḥannole u admayḏe w u hnano gxolaṭne b ḥḏoḏe u darmonano
xləṭle u darmono w u admo du ʕavd b ḥḏoḏe w maḥtile baš šušayat w masəlqile i šušaye bi šušaye w məlle lann aḥunonayḏe u darmonano d moḥitu d saymitu ṣlibe ʕal ak kefe gqaymi am more di walayaṯe
komər karəx b gawa di zarzamine ḥzele kačikeke naḏ̣əfto ġalabe layəq mḥalaqle u šalit l ḥaṣa w masəlqile w manḥattalle u šalit disa ḥzele l barṯo ḥreto b gawa di zarzamine maslaqqe hayo ste me d manḥattalle w šalit i naqqa da tləṯ ḥzele disa l kačəkke ġalabe ṣpahi w layəq heš d aṣpah mat tarte qamoye mḥalaqle u šalit l ḥaṣa d gəršila
əmmo ya flan kas klay d əmmallux tre xabre kali əmmo d saymat b diḏi d šəmʕat meni slaq hat bi qamayto w bəṯr ono
ġalabe karyoleyo l kalaš ʕali d məlla u xabrawo ġalabe aṯi aʕle zaḥme
məlle du ʕulmo d lo saymiwayliyo kemayiye gəmḥalaqno u sayfo l qarʕax gqoṭaʕwayno qarʕax b gawa di zarzaminaṯe aydarbo ono kalaš ʕali howeno əmmatli u xabrano
li kačke madʕalla aʕle məlla ašər ʕaql du zlam našifo yo xabro b qarʕe lo kəzzele faqat ṭrowe hawxa
madam lə gyəsqat d əmmallux disa tre xabre məlle mar məlla kale u mansafano harke w mudlux i ʕisaqṯaṯi diḏi kəḏʕono gṭorəllux b gawa di zarzamine
faqa haka fayişat b gawa di zarzamine mabrəm u mansafano i naqqa d borəm mḥay i ʕisaqṯo ebe gdoṯe tre barane ḥa komo xd u qiro w ḥa ḥeworo xd u talgo mnayšən u komo iḏa ayna yo
a tre barananək gəmqatli u komo gtowe ḥeworo xd u talgo w u ḥeworo gtowe komo xd u šiḥoro mi qale d mqatli həngi gduḥṯi w mu tuz
d əḏʕat i naqqa d aṯən u komo ayna yo d rawxat aʕle gmaslaqlux w d əzzux l ḥaṣe du ḥeworo gmanḥatlux šwaʕ ṭaboqe taḥte di arʕo w məlla annaqqa kef diḏux yo
komər mḥalaqle u šalit taḥt təšʕa di kačke w grəšše i kačkayo w mdawdaḥḥe u šalit l kalaš ʕali maṣəlle u šalit ʕal ḥaṣe w yasəq maṭi l fema di zarzamine ḥəlle kalən kmoḥən u šalfo ʕal u šalit w mdawdaḥḥe l gawa di zarzamine
kalaš ʕali ṭro foyəš b gawe di zarzamine gdəʕrina laf ann aḥunone
mədde lu aḥunayḏe l mḥammad kətwa čike d gubo hədam di zarzamine mdawdaḥḥe l gawe du gubo w faliti bayn du ahl di walaye maqəmme u ahl di walaye kule maqəmme
bašto hawi šulṭono w kandilo hawi waziro w ṭafšo hawi baqoro
ḥḏo mak kačkanək mhiroli l ṭafšo hala l kandilo w ḥḏo mhirole l bašto
w i ḥarayto u mahr diḏa lo kobole kəmmo ono i nxirayto d kalaš ʕali no
bašto šulṭono yo kobela ġalabe razala li nxirayto d kalaš ʕali kul d maqəṯ u qallən diḏe mole u qallənayḏe gməṭyo gmərto bayn ṣawʕoṯa w gmaḥto ʕal u qallənayḏe kobela razala d obo u mahr diḏa
hanək ṭro fayši bu kef dəṯṯe gdəʕrina laf kalaš ʕali
kalaš ʕali b gawa di zarzamine mədle lu mansaf diḏe w mabramle w mḥele i ʕisaqṯo ʕal u mansafawo ḥəlle kaṯi tre barane ḥa komo xd u šihoro w ḥa ḥeworo xd u talgo
la tre ḥayewənanək mqatalle u komo hawi ḥeworo w u ḥeworo hawi komo
bu fəkər diḏe mḥaləq l ḥaṣe du komo aṯi l ḥaṣe du ḥeworo
manḥatle šwaʕ ṭaboqe taḥte di arʕo akliya samno ǧġara manḥatle šwaʕ ṭaboqe taḥta di arʕo
azze lu aṯrawo u ṭaḥtoyo ḥəlle balad bašqa yo w kali mətfakalle barriye xliṯo yo
mabəhle bi barriyayo ḥzele gmibayən lilono
azzele l qume du lilonawo lu ṭelolo du lilono yatu bu ṭelolo
basəmle u ṭelolo du lilonawo mḥalaqle li šanṯo ʕal ʕayne daməx
bu dmoxo d daməx əšmo ġalabe maḥəsle ḥəlle kito qeno ʕal qarʕe du lilonawo
i naqqa d maḥəsle ḥəlle kale wičwič daf farxanək tloṯo farxe bu qenawo kale wičwič dəṯṯe 
maʕlele u naḏ̣ar d ʕayne ḥəlle kazze yasəq ḥut yasəq hut laf farxanək
məlle šubho l aloho mu aṯrawo aṯino lu aṯrawo əllah gḥokəm qarʕi bag gežiyat
mədle lu sayfayḏe w yasəqle lu dahbawo qṭile u dahbawo səmle ḥamməš qattat kul ḥa maf farxe hulele qatte w ṭrele qatte li emaṯṯe w ḥḏo lu babaṯṯe
w naḥət l taḥte di dawmo w lu ṭelolo di dawmo w basəmle disa mḥalaqla li šanṯo ʕal ʕayne w daməx
aṯi i emo daf farxe mi šmayo u ṭayro ḥəlle komibayən mede taḥte du qenayḏe bu ṭelolo di dawmo
məlla hani šwaʕ əšne ono kəmfarxono farxe ʕal l qarʕa di dawmaṯe w u dahbano koxəl af farxayḏi b ġaḏ̣ab w b qaḥər w b məṭalat marfele u ġar d qoṭele
komər hano ste laf farxe bi šmayo ḥərre naḥito i emaṯṯe səmme wičwič w ǧġili
šamiʕo i emaṯṯe bu wičwič dəṯṯe bi štaġaliye w bu lišonaṯṯe d ǧġili aʕma
hama i naqqa d aṯyo huwwalla u falqo du dahbawo sahma axila
məlla i masalaṯe mən yo u ənsanano mən ənsan yo taḥte di dawmaṯe
mərre ya yade yasəqlan u dahbano d oxelan u zlamano qṭile u dahbano səmle ḥamšo falqe kul ḥa menan hulelal ḥa w u falqano laǧanax w ḥa l babayna
omər li emo daf farxanək ḥəlla lu yawmo mḥele bu zlamawo səmla i čangayḏa šammiye laǧane d i šamsiye d lo məḥyo ebe
hano qaləb u yawmo laf ʕaṣriye ḥzele u babo daf farxanək u ṭayro bap parrat di šmayo ḥəlle gmibayən zlam taḥte di dawmo ftəḥle feme w ak kəllabe d raġloṯe ftiḥile w u ʕaql w sawdan azze me qarʕe w naḥətle
naḥətle i emo w af farxe ǧġili aʕme šaməʕ ṣawt dəṯṯe w aṯi l gabayye huwalle sahme du baṣro w axile
məllale li ḥurmayḏe li meke məlla ya ṭayro l aloho w bəṯr lu zlamano maxlaṣle af farxayḏan hani šwaʕ əšne komfarxina ʕal qarʕa di dawmaṯe w u dahbano koxəl af farxayḏan koṭorelan dlo wert
i čange di emo daf farxe haw saymowa ḥəkəm aʕle li šəmšo mḥela ebe ele ste frəsle i čangayḏe səmleleyo ṭelolo
qaləb u yawmo laf ʕaṣriye ḥəlle omər malava u ənsanano lə kmaḥəs frəḥle tarte pərtkat m dač čangayḏe w mḥele lu yawmo bayn ʕayne d kalaš ʕali maḥəsle ʕal ruḥe qaləb u yawmo
komər lu ṭayro məllele ya ənsan ya ənsan d aloho bəṯr d hani šwaʕ əšne komfaraxno ʕal qarʕa di dawmaṯe w u dahbano koxəl af farxayḏi waʕd howe aʕmi u maqṣad d aṯat ebe gəmkamannole lo mtanele
tlət naqlat lu ḥaywanano hule soz ʕam kalaš ʕali w hul d mətyaqalle məllele u maqṣad diḏe
omər ya ḥaywan d aloho ono lanno mi arʕaṯe mi arʕo d lalʕəl no u maqṣad diḏi d masəlqatli tamo
komər madʕalle lu ṭayro aʕle məlle šxera xudera šwaʕ w šawʕi əšne farxe lo folatwa bəṯri u sozano l obewayne aʕmux
faqat məlli u xabrayḏi aʕmux maǧbur no d mkamannole
de zux mamṭili šawʕo duvat d barane w šawʕo tanure d laḥmo w šawʕo gawde d maye w gmaslaqnolux
e mətfalle l kalaš ʕali omər manyano babi w aḥuni d obeli u mablaġ yaqurano d ṭləble lu ṭayrano meni
de ʕal aloho ḥozina balki aloho mkaməl u maqṣad diḏi
komər malaxle haka əšmo haka ġalabe ḥzele walaye
maṭi li walayayo bayto baroyo kito pire armalto bu baytawo məlle ḥulto məlla ha ʕayna di ḥulto ḥulto lə kḥowatli məlla ya abri ma kḥozat dukṯi alo mhawən aʕli u baytayḏi ʕiqo yo w darbo layto
omər ḥulto d howe lebo kit dukṯo w d lebo lowe howe dukṯo ste layto məlla ya abri tfaḏ̣ḏ̣al
komər ʕabər kalaš ʕali bemaʕna gab i ḥurmayo w fayəš tamo
l aloho be mən səmle u naṣib dəṯṯe i ḥšəmtaṯṯe maḥšamme məlle ḥulto məlla ha ʕayna di ḥulto məlle hawli maye ṣahyo no
komər azza mṭelale maye štele kanne maye maluḥe omər aʕʕau ḥulto hani mən maye maluḥe ne
əmmo ya abri menux gmətle m aloho lə kmətle am mazruqayḏi ne
am mazruqayḏux ne ḥulto əmmo e
qayyo ḥulto i masalaṯe mənyo d gmazərqat w šotatte
əmmo ya abri kətlan ḥḏo ʕayno b tane i ʕaynayo ste mi ʕruto li ʕruto naqqa kobilan maye
qayyo əmmo kit dahba eba w maye lo kobelan kul yawmo di ʕruto koməbli kačke w maxamlila mu dahwo mu semo w kobile koxela kobelan saʕaye maye
de abri ma annaqqa ma mə gdəmmallux ṣafro yawme di ʕruto yo w gəzza i barṯo du šulṭono gdoxela w hul d obelan maye
e omər ḥulto uʕdo d omannax mede gsaymat b diḏi əmmo de amar abri
omər izax ḥozat i barṯo du šulṭono amalla amar i kelike d əzzalax d əzzalax li ʕayno u abrayḏi gdoṯe me d aṯi u abrayḏi gtowe bemaʕna bəṯrax
me d maṭi nezikay di ʕayno u dahba kale qarʕe bemaʕna b fema di ʕayno w gməqḥər w ggoḥəx ḥur amanat qəyamat lo mtaslmat ruḥax ele
amalle mar waʕd howe ʕal i ruḥaṯe diḏi ono i barṯo du šulṭonon w adyawma aṯyono d lo məfqat i šladayḏux ḥayrono li lašayḏux be u šəklayḏux aydarbo yo mayiṯi u ahl d babi kule moyəṯ lo kobono ruḥi elux d əxlatli
gmofəq bemaʕna qarʕe ʕal ṣiṭo ḥur lo disa əzzalax ḥur qḥare me d qḥir hul fəlga di lašayḏe gnofəq
me d nafəq ʕiš diḏe b iḏi yo gqoṭannole gmaxlaṣno hat ste mene w am maye gtowən zaḥf
e məlla ʕal aʕ ʕayne abri d saymat haṯe ġalabe ṭowo yo
məlla abri i naqqa d əzzala b dahole w b zərnaye w məqqa ak kačkat d kətla ḥawrone gdəmmila i havale w gəmhalhila w gəzzala
e məlle tamam me d daʕər u ʕulmo me bəṯra i naqlayo ono gəzzi gmoṭenola
komər azza li ḥulto məllala li kačke i kačke madʕalla ḥzewalle laʕ ʕaynani diḏi hawyowa i masalaṯe šrolo w l oxewayli u dahba beʔawla wo
u tadbir d kalaš ʕali məllela li ḥulto hawxa məlla li barṯo du šulṭono
w u šulṭono di walayayo karo we w mḥalle m di walaye ǧuhu wayne i mḥalle taḥtayto
komər ṣafrayto u lalyawo latimi ak kačkat l ḥeḏore di kačke i barṯo du šulṭono w kəmmila i havale w ṣafrayto bu waxt d əzzala ḥšela qaze rezo w maḥtola ʕal iḏa w azzala
w mḥalaqqe lak kačkat bəṯra w bəṯra hul lu ḥukum d dəʕri i ḥḏo li ḥḏo azza l poṯa w nšiqola w məlla ya kakke ya ḥoṯo lo zəbṭat ʕal ruḥax qaḥər u darbano qəm kulayna yo w haṯe l aloho mnabyole aʕlayna mnabayto yo d howina sahme du dahbano w alo howe aʕmax ya ḥoṯo w daʕiri me bəṯra
kalaš ʕali maṭila li kačke w malaxla
haṯe ste i mḥalle daǧ ǧuhu mḥaḏ̣arre ag gawdaṯṯe w a mxolaṯṯe məqqa d kətte sefoqe rabe d hamma d oṯən am maye d molən as sefoqaṯṯe
komər maṭyo l fema mqabəl di ʕayno qadar mətro tre raḥuqo me fema di ʕayno kale u dahbawo kogoḥəx b fema di ʕayno məlle
way lo ahla w lo b xere b qrafte d qḏolax w aloho maṭər ʕaynax u ahl di walaye mayəṯ mu ṣahwo hul l uʕdo mə saymatwa de halax halax xayifo d oxannolax d obeno maye lu ahl di walaye mayiṯi mu ṣahwo
komər ela madʕalla aʕle məlla moyəṯ u ahl di walaye kule mu ṣahwo adyawma ono i barṯo du šulṭono huyono w əṯyono əxlatli w lo ḥəzyono i šladayḏux
lo mətyaqnat d baḥ ḥayayḏux ḥozat d əxlatli d lo məfqat ḥayrono li šladayḏux w əḏʕono u šəklayḏux aydarbo yo ḥəzyono ṣpahi hat lattat ṣpahi
omər ġalabe karyole lu dahba w ġalabe qḥir w mede foqəlḥad aṯi aʕle zaḥme
komər mofaqle bemaʕna qarʕe ʕal ṣiṭo lu dahbano məlla lo hare aw šta fana mu qaḥər d rue w mah hərzat mḥele taqle b ruḥe nafəq zəd me fəlge
i naqqa d nafəq naqqa kalaš ʕali mədle lu sayfo w yarəxle lu dahbawo šməṭle qarʕe du dahbawo
i naqqa d šməṭle qarʕe du dahbawo am maye qaliʕi ṣwiʕi am maye bu admo
li kačke ste i barṯo du šulṭono mə səmla mḥela iḏa bu admo w məḥyola bi farše d ḥaṣe d kalaš ʕali w daʕiro
i naqqa d daʕiro laqyo ann aṯoye dam maye d oṯən kaṯyo daʕiro i kačke
azzən huwwalle xabro lu babo lu šulṭono əmmi ya u šulṭonayḏan kaṯyo i barṯayḏux daʕiro w mayiṯina mu ṣahwo
komər hano ste lu šulṭono mədle lu sayfo w azze d qoṭəl i barṯo
i barṯo kəmmo yabo am maye hawən zaḥf lo kšoməʕ w hiye kfolət bəṯra d mḥayṣelam gqoṭela
koḥayri u ahl di walaye kaṯən aǧ ǧuhu mṭannanne maye w aṯən ste
hul d manfalle b ʕaql du šulṭono əmmi ya u šulṭonayḏan am maye hawən zaḥf w i barṯayḏux lo qəṭlatla komər am maye hawən čətəlxayr ʕal i walayayo korəx tləṯ rəḥye qume dam mayanək
lu šulṭono məlle malava i naməsaṯe l ma simole məllela li barṯo
i barṯo əmmo ya yabo ašər ḥal w ḥawal i masale haṯe yo l ḥa šaqəṣ qṭile u ḥutano w kətli nišan bayn kaṯpoṯe b ḥaṣe
mən yo u nišan diḏax barṯi əmmo mḥeli aḥ ḥamməš ṣawʕoṯayḏi bu admo mḥalli bayn kaṯpoṯe b ḥaṣe
e marfele u dalolo bayn di walaye lu šulṭono məlle məqqa d kito ḥa ma ḥṣar əšne w hul moṭe lam mo ṭr oṯe li mʕayana
komər aṯi u ahl di walaye kule mə ḥam d šaməʕ d kətyo xort d soyəm ḥas me ruḥe d kətyo hawxa i barṯo du šulṭono ṣpahi d kətwayle gḏayto d kətwayle ḥmoro d kətwayle tərto nḥirole w mḥele u lap diḏe b ḥaṣe qana d əmmi hano yo
yatiwo i barṯo du šulṭono bi darga u ḥa bu ḥa koṯe kḥayro fineš me žə qul du ʕameriqan noše lo fayəš bi walaye
əmmi bavo noše lo fayəš əmmo latyo ḥa mani
marke l tamho mšayalle i pire əmmo ašər kito ḥa gabi 
aṯən mərralle l kalaš ʕali omər bavo ono zlam nuxroyo alo mhawən aʕli may koṯeno b ker d masayəl hawxa gdoṯeno l mune
aṯən mərralle əmmi ya səlṭane ma lo koṯe omər bi zoriye mamṭewulle azzən ṭʕənne w mamṭalle kalaš ʕali
aṯi i naqqa d aṯi kalaš ʕali ḥəlla li kačke i barṯo du šulṭono b ḥaṣe bayn kaṯpoṯe ḥəlla kale u nišan diḏa əmmo tamam hano yo
i naqqa d əmmo hano yo lu šulṭono mawtawle b rax diḏe ʕal u taxt w ʕal u dawšak dan niʕamat w ġalabe zbəṭlele qadro
lu šulṭono qrele law wazirayḏe w laʕ ʕaqəldarayḏe w laš šewərdarayḏe məlle adyawma lu šaqṣano səmlelan hawxa naməs mən obinale ḥozina layəq diḏe hən mərralle i barṯayḏux omər i barṯayḏi hay diḏe yo mal diḏe yo əmmi hawle fəlga di ṣalṭanayḏux
məllele omər ya flan omər mən yo omər i ṭowuṯo d səmlux aʕmayna i naməsaṯi d səmluxlan lo gmimoro w lo gməḥšowo i barṯayḏi hay mal diḏux yo w fəlga di ṣalṭanayḏi ste laǧanux
komər məlle mamnun no menux ya sulṭane mi i barṯayḏux huyo šawʕi brixe laǧanux w i ṣalṭanayḏux ste huyo mo brixe li ruḥayḏux ono kobaʕni mede menux mede xayifo məlle de mar ya abri
omər kobaʕni šawʕo duvat d barane menux w šawʕo tanure d laḥmo w šawʕo gawde d maye
abri omər hani ʕal aʕ ʕayne hani mə qima kətte qima latte lani ṭlab
omər basyo hani žġer mani mede menux lo kobaʕno məlle ahlan wa sahlan ʕal aʕ ʕayne
karəx bayn di walaye kula məqqa d kətwe baran ṭowo šawʕo barane qṭəʕle ad duvaṯṯe mṭalle šawʕo gawde d maye w šawʕo tanure d laḥmo
aṯi məlle mə gsaymat appe məlle kobaʕno malḥqitulli l flan dukṯo taḥta di dawmo
komər aṯi taḥta di dawmo kalaš ʕali mṭele u waxam diḏe mkamele u mamro du ṭayro
komər hano ste lu ṭayro xile duv d baran w štele gawdo d maye w tanuro d laḥmo w maḥətle a ḥrene l ḥaṣe w məlle rwax ʕal ḥaṣi
komər rawəx ʕal ḥaṣe w u ḥaywanano ḥaywan d aloho mḥele gure r ruḥe w fayər
ʕali taqne bi šmayo məllele l kalaš ʕali omər mə koḥozat i arʕo aydarbo kḥozatla omər ya ḥaywan d aloho i arʕo komibayno xd u məž
hulele duv ḥreno w gawdo ḥreno d maye w hulele duv d baran yasəq maslaqle li arʕo ḥreto w malaxle azzele li walaye dann aḥunone
azzele ʕayn li oda du šulṭono d baštoo maḥatle i kummayḏe daǧ ǧən l qarʕe w kali b feme du tarʕo
l bašto mlele u qallən diḏe məllela li nxirayto d kalaš ʕali omər mamṭili nuro mədla li nuro b ṣawʕoṯa w maḥtola ʕal u qallən diḏe məllela məlle ya gdobat u mahr diḏax ya hul d mayṯat gdəxlat i razalaṯe u kalbawo d kalaš ʕali ayko yo d kəmšaylat ʕal kalaš ʕali
məlla ḥzewalle laʕ ʕaynani diḏi aḥ ḥaṭoyani naqqa ḥreto ḥzewayli kalaš ʕali ṭro i kelikayo mayṯowayno
komər i naqqa d məlla hawxa mədle l kalaš ʕali i kəmməkayḏe me qarʕe w ḥzele
komər i naqqa d ḥzele l bašto məqqa zayəʕ w i ruḥayḏe falito
komər qṭile bašto w qṭile kandilo w səmle ṭafšo šulṭono li walayayo
w me tamo mšayele ʕal u aḥuno mḥammad mərre kale aḥunux mḥammad b gawe du gubo azze u aḥuno mḥammad ste mayəṯ tamo
mbele i nxirayto aʕme w maḥwele poṯe li walaye du babo w azzele maṭi l daḥle xd i daḥle d abunəsriye
kito karmo tamo u karmawo kule surəhkər yo kətle ḥḏo darga d məfrəq
kito ʕal i dargayo kṯiwo kit remuno bu karmawo remuno daḥ ḥaye u zlam əzze ʕumre l tləṯmo əšne me d ḏəqle remuno manək gdoʕər xorte čardah ṣali
mḥele u sayfayḏe ʕal i dargayo w ʕabər l gawe du karmawo azzele l taḥte du remuno šməṭle tre remune ḥa li emo w ḥa lu babo w kətwayle tre ǧawrəkat d šerawat aʕme
məllela li nxirayto omər koṯeli šamṯo yatiwo w maḥatle qarʕe ʕal barka w daməx
hano ste u moro du karmo kətle tloṯo abne
məlle lu abro rabo omər abri aṯi ḥəs mi darga zux ḥzay lo mede qaləb lu karmo azze lu remuno
omər u abro rabo nafəq azze lqul i darga kala ftəḥto
aṯi raṣṭ lu remuno aǧ ǧawrəkat daš šerawat azzalle qṭəlle
azze muhla d saʕa bi ḥalo lo daʕər u abro məllalle lann abne omər abri aḥunayxu azze w l aṯi hano mede azzele lu remuno
omər u abro navoyo mədle lu sayfayḏe w aṯi aṯi l qula di darga ḥəlle kala i darga ftəḥto w raṣṭ rahoṭo azze lu remuno
ḥərre laǧ ǧawrəkat daš šerawat kaṯi u zlamawo qṭəlle hawo ste
azze məqdar d saʕa bi ḥalo ann abne lo daʕiri məlle lu abro naʕimo omər abri qum izolux aḥunonux l aṯən haymən dahba čik bayn du karmo qṭile aḥunonux
komər u abro naʕimo mədle lu sayfayḏe w rahoṭo azze li darga ḥəlle kala i darga ftəḥto rahəṭ lu remuno
i naqqa d azze lu remuno ḥərre laǧ ǧawrəkat daš šerawat kaṯi ḥreno qṭəlle lawo ste
azze məqdar d saʕa bi ḥalo u babaṯṯe omər malava ann abnayḏi l aṯən haymən hano mede dahba beʔawla čik bu karmayḏi
kətwayle taqṣi kula magzune w xəneǧər w sayfe
rawəx bu taqṣiyayḏe w aṯi li darga ḥəlle kala i darga ftəḥto maqlable i taqṣiyayḏe aṯyo laf u remuno
ḥərre laǧ ǧawrəkat daš šerawat azzalla čara lo səmme eba ḥa maǧ ǧawrəkat daš šerawat aṯi mḥele ruḥe b kalaš ʕali
kalaš ʕali qayəm maḥəsle koḥoyər kaṯile taqṣi kula magzune w xəneǧər w sayfe kaṯyole mədle lu sayfayḏe mḥele bu ǧibawo bu taqṣiyawo twəlle u taqṣi ʕabiri aǧ ǧawrəkat daš šerawat qṭəlle u moro du karmo ste
w mədle la tre remunayḏe maḥtile bi xurǧazinayḏe w rawəx maḥwele poṯe li walaye du babo
aṯi li nezikaye di walaye du babo mšayele məlle man yo u paša di walayaṯe əmmi bavo u paša flan paša yo
omər bavo b waxtat aqdam m uʕdo b ḥamši əšne aw haka b əšti əšne yo aṯino bi walayaṯe u pašayḏa əmmiwayle usuf paša
aṯi maṭi li walaye w mšayele mə ḥa d laqi bu darbo w mšayele manne noše lo məlle kətwa usuf paša
aṯi kanne kmo zlame sowe yatiwe b šqoqo manək məllalle omər u bayto d usuf paša ayna yo
las sowanək madʕarre aʕle əmmi ya flan kas lo mšaylat ʕal usuf paša d šoməʕ u šulṭono gqoṭəʕ qarʕux amalle usufko
e omər ašər ono usuf paša komanne ba ma u šulṭono ʕal mə gqoṭeli ono bu waxt d ḥzeli u pašano di walayaṯe əmmiwayle usuf paša w ono w hiye dost wayna
mərre ḥayra l əmmat gqoṭelux hay hay məlle ṭro qoṭeli maḥwewuli lu bayto d usuf paša d əzzi l gabe
komər maḥwallale u bayto d usuf paša kale mi walaye w laltaḥ xaniko kale malyo šrufe w sarwo i emo samyo w lu babo sami 
mu tarʕo qrele omər yabo omər ha ʕayne du yabo aḏəʕ l ḥəs diḏe
w azzele l iḏe du babo w li emo mofaqle remune manək hule lu babo w hule ḥa li emo i emo daʕiro kačke w u babo daʕər xort
l kalaš ʕali maqəmle u bayraq w marfele ad dalole bi walaye w kṯule ʕal u bayraq məlle u ḥa d maʕle u bayraq d kalaš ʕali aw d usuf paša hawo tabəʕ diḏi yo w u ḥa d maʕle u bayraq du pašano saymi kar dəṯṯe du ḥarb w ono kalaš ʕali no
komər u ahl di walaye i naqqa d šamiʕi w ḥzalle u bayraq d kalaš ʕali manyawo heš kəmmi he b pučukay dənane wi kšandin heš b naʕmuṯayye grəšwayle ʕaršonayye
qṭiʕi az zəravat dəṯṯe w kulle maʕlalle ab bayraqe d usuf paša w kalaš ʕali səmle huǧum li ṣaraye d kətyo i dukṯo d kətyo u šulṭono
i naqqa d ḥzele lu šulṭonano u haṯo d ḥzele ab bayraqe w šaməʕ b əšme d kalaš ʕali ṭize haw zbəṭle u kursi w haw zbəṭle ruḥe haw aḏəʕ aydarbo soyəm w kalaš ʕali tavda w i ʕaskar d qayimo aʕme hǧəmle lu šulṭono
i naqqa d ḥzele lu šulṭono l kalaš ʕali naḥət me ʕal u kursi azze l qamuṯe
omər fayda latla mədle lu šulṭonawo mḥalaqle bu šubbak qṭile w mamṭele lu babo usuf paša mawtawle ʕal u kursi di ṣalṭana
w disa usuf paša xd u waxt d meqəm zbəṭle i walaye w ġalabe grəḥmile di walaye w hənnək fayiši ʕal u xer w xošiyaṯṯe w hun žmira saġ
žboyi d xaṭər d šabo efendi məlli i ḥkayaṯe šabo tə saġtər
ono u sleman u abro du eliyo mi qriṯo xarabe məška uʕdo gdomannuxu i čiroke d usuf pelawan gdomannuxxuyo
kətwa malko bi walaye d ṣṭambəl kətwayle mu mal di arʕo ġalabe maldar wa nošo latwayle d mqayaswa u mal diḏe haqqa kətwa ġalabe me kulle a ḥyewən me kule u mal di arʕo dahwo w semo w maʕ ʕənebər du zad me kul mede kətwayle
hano ste u ḥa yawmo həngi d aṯile kef lu mal diḏe qayəm saləq l qarʕa di ʕeliṯo kətwayle ʕmara d kətwa se ṭabaq tloṯo ṭaboqe
qayəm hano stene saləq l qarʕa di ʕmarayḏe w ḥəlle bu nav čol bu məlk diḏe w ba ʕwone baʕ ʕeze bag gamle bag gomuše bab baġle w bas səsye w b kul mede d kətwayle w ġalabe aṯile kef
hano stene me d ḥəlle bu mal diḏe aṯile kef komər gaxəx bayn ele w l ruḥe šmənto xəddi fliġ lebe omər lu ṭawfono rabano naqqawoṯe kəmmi aloho kibe šoqəl me noše hano stene komər hawxa mətfakalle bayn ele w r ruḥe w gaxəx
gaxəx hano stene i ḥurmayḏe komər bu darġo maṣiṯowa aʕle ḥayrowa ebe
ḥəlla me d gaxəx əmmo ḥayo muryo aloho ani gdəmmatli ʕal mən gaḥixat w ani lo kowe d dəʕrono menux
komər səmle lo səmle məlle bavo ṭray meni ono aṯili kef hawxa gaxəxno məlla i mkaniye layt eba
komər məlle ḥurma ono u gaxxo d gaxəxno məlli lu ṭawfono rabano hawxa bayn eli w l ruḥi u qa malano kətli w aydarbo aloho žnuwa gədšoqele meni w gədsamli faqir bəṯr mu qa malano diḏi w xna kibe šoqele meni
qayəm li ḥurmayḏe madʕalla aʕle məlla l aloho šqile menux w me m uʕdo lo l ġalabe u malano diḏux gədəzzele w gtowat ggowat w gədnəḥtat lu ḥaṣḥaṣ di arʕo xwazi u xabrano l əmmatwayle w lo nofaqwa me femux elux hiš ṭawwo
komər hano stene məlle ʕaybo yo d kəmmat
e məlla ṭrowe mede lo məllilux w gḥozatla foyəš m uʕdo w lo l ġalabe komər hano stene naḥət komər azzele li ṣalṭanayḏe
deri yawmo aṯi u baqoro dag gamle sarwanak diḏe məlle ašər ya malkayḏi ag gamlayḏux kulle mgarwanne w hawən hič ban nav čolat w azzehən w mahzamme noše haw koḏəʕ layk azzən
e məlle abri ṭrowat saġ mahzamme mə ktowe mena komər qayəm čəkle iḏe bi barikayḏe mofaqle u ḥaq du sarwanak dag gamle məlle izolux abri aloho howe aʕmux
komər bəṯr deri yawmo aṯi u baqoro daq qanyonayḏe disane komər aq qanyonayḏux kulle mayiṯi disane bu šəklawo komər mədle hulele ḥaq diḏe w hawo ste azzele
mən gədmakuno rešayxu komər hano ste u mal diḏe d kətwa u ḥaywan kule komər kule mayəṯ w fayəš xaləq allah mu ḥaywan
e məlle mayəṯ u ḥaywan lazəm yo gfašli aʕ ʕənebər diḏi w ax xazayən diḏi basli ne
komər azzele laʕ ʕanebər du zad ḥəllalle kohawən qaṭmo mʕafnakke bayəq w azze məlle basli ax xazayən diḏi
azzele li xəznayḏe koḥoyər kohawən ʕafro šaʕuṯo kəzzele bi xaṣraṯe mede lo fayəš paṯe mede lo fayəš
e məlle annaqqa mə ksoyamno harke bayn i ʕaširayḏi ste lo kowe d goweno lazəm yo eli d qoyamno annaqqa əzzino bi arʕo
komər qayəm məlle li ḥurmayḏe məlle qum d əzzano məlla ḥayo muryo aloho lo kowe gfayšono harke w haw kəṯyono aʕmux madam bu ḥṭoyo d ḥaṭat ono ste haw kəṯyono aʕmux izolux ayko d kəzzux izux
koqoyəm hano stene kəzzele bayn i walaye annaqqa w hawən aǧ ǧulayḏe qṭiʕi w marzəl w xəlle laq qalme w hawi ġalabe parišan mu ḥal diḏe mə kosoyəm hano stene kəzzele saḥ ḥadode komər nafənno bu baxtaṯxu w d aloho sumuli dabbuz doquqo mani daʕ ʕarab d howele kuše d məfrəq hama d maḥmeno ruḥi ḥašša mak kalbe
komər qayəm səmmalle doquqo manək w mədle b iḏe w mhalaxle annaqqa azze mədle w nafəq mi walaye w azzele nafəq ḥatta mu ḥəkəm di ṣalṭanayḏe d ḥokamwa aʕla
azzele bayn ġer d qm iḏe d malko ḥreno komər hano stene nafəq azzewa komər koraxwa annaqla maḥmewa ruḥe bu doquqawo diḏe
komər u ḥa yawmo azzele l ḥeḏar reše d tanuro daməx ʕal i dəkke du tanuro
komər ḥəlle hədam d fəlge d yawmo kaṯyo ḥḏo kale kətla təšt d layšo ʕal kaṯpa w kaṯyo lu tanuro u ǧġoro du tanuro stene komər ʕal u tanuro wa qayəm mədle w azze mbaṣaṣle w səmle maḥətle bu tanuro w azzele npəḥle bi ʕayno di tanuro ḥatta d madləq u tanuro laǧan i žənəke
w ḥzayu u zlam d howe malko w bəṯr d nofəl faqir be aydarbo mitarzəl mən zaḥme yo
komər hano stene madlaqle u tanuro mədle lu layšo ḥatta mʕadele b iḏa w səmla u laḥmawo
komər səmla rezat b gawe du təšt w maḥətla u ǧulo aʕle lo səmla bismillah aʕle w lulale fako d laḥmo qayimo azza
komər mi naqqayo məlle howe ḥaram aʕli ən kan d moṭeni ḥurma stene d howeli abnoṯe lo kowe d zarʕo abnoṯe d fayəš d ṭoreno bəṯri
w qayəm hedika mə gsoyəm mədle lu təšt du laḥmo di pirayo w mədle me kaṯpa w ya alla mahzamle tlele ruḥe bayne di walaye
tlele ruḥe bayn i walaye komər azzele axile qadar šabṯo komər bu laḥmayḏe eba šabṯo u tanuro du laḥmo tayəm bəṯr fayəš kafino
komər mədle lu təšt diḏe w azzele komər bayne di walaye komər qrele məlle he kale təšt l zebono man gədzowalle komər axər mədle lu təštawo i naqqayo maǧidiye wayne hule b tre maǧidiye maḥtile bi barikayḏe barike ste škur mene d aloho latle midile qṭirile b tariše m du qappal diḏe w mhalaxle bayn i walaye
fayiši yawmo tre disane komər aʕme w axile bu ḥaq du təštawo w bəṯr disane komər maḥatle iḏo bu gwoyo w gwele
komər me bəṯr u zlamano azzele l dukṯo komər u malko di walayayo hun xwaš mayəṯ mayəṯ u malkaṯṯe u ḥa yawmo qrele lu dalolo bayne di walaye məlle ayna d koqədri d kolən ʕal raġloṯayye d kənne ṣaqṭin šaḥtin lazəm yo d oṯən w lətmi lu maydan
komər latimi lu maydanawo w marfalle u ṭayro di dawla bayne du ʕulmo w komər azzele karəx u ṭayrawo bayne du ʕulmo komər azzele barəm w fatəl maḥətle ʕal qarʕe du zlamawo
me d maḥətle ʕal qarʕe du zlamawo komər aṯən koḥayri ga kale zlam aǧ ǧulayḏe qṭiʕe w lebayye komigawləʕ mene komər mḥallalle kmo šaqmat w msaktarre me baynəṯṯe azzele papuko yatu b dukṯo ḥreto
komər me bəṯr disane mədde u ṭayraṯṯe komər disane mafərre bayne du ʕulmo aydarbo azzele karəx disane ʕal u zlamawo w azzele maḥatle l qarʕe
azzehən dis kale ʕal qarʕe mərre bavo hano zoxu čukule b lawġəl mede d lo qodər u ṭayrano balki šaš yo hano šaš hawi u ṭayrayḏan aydarbo əzze maḥət ʕal qarʕe du zlam pisano d kətyo faqir w azze maḥətle l qarʕe
komər mədde lu papuko du zlamawo azzehən maḥətte b dukṯo d nošo lo mobalwa bir diḏa
komər dis mədde lu ṭayraṯṯe w marfalle marfalle komər karəx bayne du ʕulmawo kule karəx azzele w azzele maḥətle ʕal qarʕe disane b šəbbak azzele disane maḥətle l qarʕe bi dukṯayo bu baytawo d maḥətte
komər azzehən disane kale u ṭayraṯṯe disane kale ʕal qarʕe mərre bavo kulle aṯən əmmi balki haṯe stene m aloho yo d maḥətle lu ṭayrayḏan ʕal qarʕe du zlamano de zoxu mamṭewule madam aloho raḏ̣i aʕle lazəm d hiye howelanyo malko
komər aṯən mamṭalle lu zlamawo mballe lu ḥəmmam w ḥləqqe maḥətte badle aʕle dam malke w annaqqa azzele hawi malko w yatu ʕal kursi
fayəš məqdar d haka yarḥo yo tre yo məlle annaqqa lazəm yo d šoraḥnənne i qəṣṣayḏi lu ʕamayḏi
məllalle axər ʕal i naqqa du mal diḏe d məlle u xna aloho košoqəl meni mi badayayo hul l uʕdo d məlle šrəḥlalleyo u mede d aṯi b qarʕe w məlle ono malko wayno
me d məlle hawxa mərre ya mor škur menux madam malko wa balki kətwaylan sahmo ʕam aloho disane d aṯi malko gqoṭəʕ ham i šariʕayḏan gsoyamlan ṭaw me meqəm gəmdaballan
komər hano stene fayəš bi mamlakayḏe d mamlaxle fayəš məqdar məlle bawo i ḥurmayḏe l ḥal ḥreno wa komər ʕal at təšʕo yarḥe l aloho hulela barṯo lo hawiwayle tloṯo abne mi aṯtayḏe əšme d ḥa manne mḥammad wa
komər bəṯr disa ṭʕino i ḥurmayḏe komər hawila barṯo
hawila barṯo u malko kalyowa stene d oṯən d oballe i bəšra d aloho obele abro w d oballe u mede d nofəq m iḏe d oballe
məqqa d kali u malko w mfakalle nošo l aṯi w lo madəqle bu darizan diḏe w luwalle bəšra ḥatta d misahəl
məlle xude zane haṯe disa barṯo yo l aloho huleli waʕd nofəl ʕal i ruḥayḏi haka d fəlto bəṯri əllah gqoṭannola
me mune komər mi naqqa di pirayo d mahzamla u tanuro du laḥmo w d lulala ḥatta ṭlamṯo d laḥmo d kətwa mšahyo d oxəl fako d laḥmo w lo qayəṯ
komər hano ste komər i emo šamiʕo d gqoṭəl u malko gqoṭəl i barṯayḏe
komər məllale lu abro l mḥammad məlla ya u abrayḏi məlle mən yo yade məlla qum əzzux se babux aməlle mar ənkan gdomər ya ahla w sahla w ġalabe b xere bu abrayḏi ġalabe b xer aṯat ya u abrayḏi gqaymi du diwan kulle me qumux lazəm yo d lo yətwat me d yatiwat azza qaḏ̣yo
aməlle l babux mar yabo gdomər mən yo ənkan d obat soz ʕam aloho w aʕmi gdoṯeno lu diwan w gyotawno w haka d l obat soz ašər gədəzzino b xaṭər diḏux lə gyotawno
komər i naqqa d azzele lu diwan mašəlla li emo aʕle xəd mašəlla malwašlale aǧ ǧulayḏe w mədla li qundərayḏe məḥyole b raġle w qayəm azzele lu diwan
drele šlomo ʕal aḥ ḥaḏ̣ire w aʕlayye məlle ahla w sahla ʕal aʕ ʕayne bu abrayḏi halux ya abrayḏi u qaṣano l aṯat lu diwan ha xer yo l mən aṯat
məlle yabo fayda latla ənkan d obat soz aʕmi gdomannolux be l mən aṯino d soz l obat ašər lə gyotawno
e məlle ya u abrayḏi ʕal ʕayni aṯat i rəǧǧa d ḥoṯux tane lo faqat u mede d aṯat ʕal ʕayni
me d məllele hawxa komər u zʕuro mḥammad daʕər b lebo twiro w daʕər laf i emo kanne gəmḥalqi ad damʕe b ʕayne
komər aṯi laf i emo b maʕd pis məlla ha u abrayḏi mə məllelux l babux məlle ašər yade məlle i mkaniye latla d lo qoṭannola e aydarbo saymono
komər mə makuno rešayxu tləṯ naqqat mšadalla bu šəklawo məlle čara latla gqoṭanna
komər qayəm məllale li emo məlla ya abri məlle mən yo əmmo zolux se babux aməlle mar kobaʕno d obatli ḥoṯi tane d obatliyo hama i pečakayḏe d obatliyo w gqoyamno gədəzzi b gabe d dukṯo məlle hawxa əmmo e
koməq qayəm azzele lu diwan drele šlomo aʕlayye məlle ahla w sahla ʕa aʕ ʕayni ya abri tolux məlle ya yabo d obat soz aʕmi d ono kobaʕno d obatli ḥoṯi ono mede lo kobaʕno mu bayto yalənəz ḥoṯi tane kobaʕnola w gqoyamno gəzzi b xaṭər diḏux
komər u mede d madʕalle lu babo aʕle məlle ya u abrayḏi lo kobaʕno d oṯe balawat b qarʕux w ǧehəl hat lə kfəhmat mede mi arʕo mu sabab d mune komər mede l ati b qarʕux w lə kfəhmat mede mi arʕo faqat d omannolux de izolux mawbela faqat gməṭyo mede b qarʕux b qarʕe d nošo l aṯi w aloho lowe aʕmux stene izux
komər qayəm lano l mḥammad mədle li ḥoṯo li pečake di ḥoṯo w rawəx ʕal u səsyayaḏe w maḥtole qume w ya alla ya xude w mḥele ʕal u darbo w azze
komər azzele hano stene qunaġ d yawmo yo haka d tre haka d tloṯo mhalaxle
komər azzele maṭi l surəh d walaye kala kula surəhkər yalənəz ḥḏo darga b tane kito tarʕo eba
komər azzele ʕabər li walayayo w mfakalle eba komər nošo layt eba lo əns w lo ǧəns lə kmifayəd eba
məlle lu ṭawfono rabano hano u ʕulmo di walayaṯe qšoʕo qšiʕi mə hawi bi arʕo
komər qayəm azzele maʕlum yo u bayto du malko mbayno yo komər azzele lu darizan du malko koḥoyər nošo layto
komər məlle ṭaw marke layto azzele hedika maḥətle i ḥoṯayḏe tamo w annaqqa gmoṭela raḥa mi walaye w kmawkela w kowela moro axər xd an naʕime naʕəmto yo kxodamla
komər hano stene fayəš mədde d ḥamšaḥṣar əšne tamo bəṯr maḥ ḥamšaḥṣar əšne məllela li ḥoṯo məlle ya i ḥoṯayḏi annaqqa kobaʕno d qoyamno d əzzino lu nečir ma mə kəmmat e məlla ya aḥuno aloho howe aʕmux w məllela stene omər xayifo gdoṯeno lo zayʕat mede layt məlla izolux aḥuno lə gzayʕono amma čike xayifo halux
komər azzele yawmo tre tloṯo arbʕo azzele lu nečir doʕarwa xayifo ʕal i ḥoṯayḏe w moṭewa ṣaydo stene əxliwa mətkayfiwa
komər u ḥa yawmo məllela ya ḥoṯayḏi məlla mən yo annaqqa gdəzzino lazəm yo hul ʕaṣriye stene lo koṯeno mede layto lo zayʕat e məlla zolux ya aḥuni aloho howe aʕmux komər annaqqa kəzzele lu ṣaydayḏe w kəmṣayəd
komər bu ḥa yawmo may yawmoṯe d aloho komər maṭila xd i zuḥṯo li kačke w u aḥuno kale bu ṣaydo w ḥəlla xayifo u aḥuno l aṯi komər mḥela ʕal i ǧaʕda
komər u ḥa yawmo i naqqa d azzele u aḥuno lu ṣaydo komər ḥzele ʕavd kale bi ǧaʕda d qšəʕwayle u ʕulmo di walayayo kula
komər azzele məllele ya mḥammad ono b lalyo kokoraxno aʕlux hat b imomo fəlge d yawmo qayiṯat bal lappayḏi ba ḥa muryo aloho lo kowe d ṭoreno d fayšat saġ
komər məlle zərṭat zoyəd me ruḥux lo mzarṭat w hayo raḥuqo yo ste menux d qədrat saymat mede ebi
komər u ʕavd məllele omər mḥay i ḏ̣arbayḏux omər məhvan zedakari lo kowe lo kowe d moḥeno i ḏ̣arbayḏi elo hat mḥay diḏux w bəṯr ono gmoḥeno
kətwayle lu ʕavd fardo d rəḥyo komər mabramle ʕal ṣawʕe w məlle zbaṭ ruḥux aṯyolux komər i naqqa d maʕlele lu fardo di rəḥyayḏe d mwarable b mḥammad komər ṭayər me qume ftəḥle lu fardo di rəḥyayḏe komər šwaʕ ǧiwe d maye šwaʕ ʕaynoṯe w lo eli ḥzeli w lo hatu mətyaqnitu
komər me bəṯr annaqqa mirza mḥamma omər annaqqa dawri yo komər mədle lu sayfayḏe w mḥele bu ʕavd komər qṭəʕle at tarte kabokayḏe mḥalaqle xd i mandrune komər bi ǧaʕda
komər hawi ṭwoʕe du yawmo ḥəlla u aḥunayḏa l aṯi w daləq leba məlla lu ʕuǧbo rabano kul yawmo aḥuni bu waxtano oṯewa w uʕdo hawi mə čax du yawmo l aṯi komər qayimo mḥela ʕal i ǧaʕda xd i ḥḏo tuyo daywoniṯo w grəšla sawka w kala gbəxyo kəmhalxo bi ǧaʕda
azzala koḥayro šlaḏo kala b gawa di ǧaʕda mḥalaqto mṣarṣʕo zayiʕo mene məlle tax brazəke tax lo zayʕat həhə ono ste ənsan xoṯaxno italax lo zayʕat ono ʕammax no halax halax halax lo zayʕat
komər me d ǧġil aʕma i kačke šmənto msahlo komər mqadamlale məlla qay hawxa ǧari ebux omər ašər lu kofurawo d aḥunax ha kalax kḥozat qṭəʕle raġloṯi w fayəšno bi ǧaʕdaṯe faqat kobaʕno menax d əzzalax l flan dukano kito dukano kito šušaye ḥewərto eba d əzzalax moṭatliyo kit maye eba gmoḥeno bak kabokayḏi gədəzzano ono w hat li walaye hič xayalat lo saymat
komər me d məllela hawxa lu ʕavdawo komər hedika kəzza li dukano koməṭyo i šušaye dam maye w komoḥalle bak kabokayḏe konayḥi w mədle l raġloṯe w azzele mgargašla li walaye
mgargašla li walaye komər annaqqa aṯi u aḥuno məlle ha kakke lo zayʕat
məlla ašər baʕ ya u aḥunayḏi lo zayiʕono ma dawla d aloho w d rešux me mə gzayʕono
e məlle annaqqa l ayko d əzzi lə gzayʕat məlla abadan lə gzayʕono
hiye hay kəzze lu raf w nečir w haž latle me mede faqiro w lo koḏəʕ mən gdoṯe mə kito
komər hiye ṣafrayto konofəq w ʕaṣriye gdoṯe w hiye w u ʕavd kul yawmo gmaydo qazo gḥəšyoleyo bi rezo w kmamṭyola l qume e maʕlum yo komər u ənsan me d axile gtowe xurt w gtow rayaġa aʕme komər qayəm maṭila li kačke
maṭila li kačke komər fayišo bəṯr b ḥamšo əšto yarḥe komər ḥəlle bi ḥoṯayḏe koyariwo yariwo i bažnayḏa
məlle kačke xude xer bike qay hawxa əmmo kakko mən gdəmmallux hawili ṭḥolo
hawili ṭḥolo hawi koqədrono lo mhalxono mene w lo əzzi b dukṯo w lo mede w kalux koḥozat
e məlle kakke aloho samla ḥḏo xer baʕ u ṭḥolano b mə gəzze əmmo kakko may kəḏʕono
omər de mhalax izalax w itax bayne di walaye w kala i walaye kula barqabal diḏax e d əzzalaxx w oṯat bi walaye hama lazəm u ṭḥolano soyəf əmmo ašər ya u aḥunayḏi b zaḥme yo 
komər annaqqa hiye u rabano kəzzele lu raf w nečir diḏe w haž latle me mede komər hul d aṯi u waxt du mawlodayḏa da čʕo yarḥe komər mawladlala u ḥa yawmo yatəmto koṯe u zʕuro komər mḥammad mu nečir koḥoyər bi ḥoṯo ko kala qrəfto kala məṯto
komər me d ḥəlle bi ḥoṯo ġalabe daləq lebe aʕla omər aʕʕau aloho samla ḥḏo xer ya ḥoṯo qay hawxa
əmmo kakko baḥs maka w lo mšaylat mətyaqnat b adyawmo u ṭḥolayḏi biṭ səmle tahluka rabṯo
e baʕ aydarbo soyamno əmmo ma mə ksaymat bu ḥaylo d aloho nayəḥ nayəḥ əmmo e aloho ya mor škur menux annaqqa ste nayəḥlax ya ḥoṯi hul naqqa ḥreto naṣib l xude
komər hano stene i naqqa d oṯewa mu raf w nečir diḏe mḥammad komər i ḥoṯo nəfqowa l qamayte komər bəṯr me d hawila lo l qamayte konəfqo w lo fayəš kawyole moro xəd meqəm
mətfakalle bayn ele w l ruḥe məlle ašər l ḥoṯi ḥawal kətla e lazəm yo d qoyamno annaqqa soyamno ǧasusiye aʕla ḥozina u ḥawal diḏa mən yo w me mən maṭyolayo
komər hano stene koqoyəm kito ax du bələndǧəh komibayən u darizan du malko komər azzele grəšle noba aʕla koḥoyər ko kale kətla qazo ḥšiṯo ʕal iḏa ʕal i ṣufro w konəḥto lan naxurat taḥtoye w koməbloleyo lu ʕavd w kəxli w komkayfi
w qayəm u zʕuro i naqqa d ḥzele hawxa komər qayəm mədle lu sayfayḏe maḥətle b qḏole w ya alla ya xude səmle qəzd du axur w azze
komər me d azzele lu axur mḥele iḏe bat tarte xəṣewər w madəqle koḥoyər kale u ʕavdawo d qṭile koḥoyər kale komḥalaqle iḏe ʕal qḏola di ḥoṯo w kale hawo gmoyəd lu tarwoḏo di rezo w du baṣro komaḥatle b feme tawo w hawo gmoyəd komər kmaḥətle b feme tawo komər ʕal i mḥəbbayḏux w kanne a tre xd i naqqa d košotən ʕraq xd aʕ ʕarab kəmmi kasak
hano stene komər me d məlle ḥəlle l mḥammad omər hu hano yare gona d qṭililux hat hawxa saymat am masayəlani w kale pazapaz di pečake di ḥoṯo tux lan naʕime d gawe du axur
komər qayəm mədle lu sayfayḏe hay u ʕavd omər brazi flan behvan omər ʕammo brazi lo fayəš eba
komər mədle lu sayfayḏe bi daqqayo komər qṭile u ʕavd i ḥoṯo azza w aṯyo b gawe du axur omər lo zayʕat əllah lo kowe d qoṭannolax gədmobannolax mtaslamnax l babi lo ḥaruli menax
komər mədle li ḥoṯo w maruxole bəṯre w maḥətle i pečakayḏa quma w ya alla ya xude səmle qəzd di walaye du babo
komər komoṭe lar ruʕye komoṭe lab baqore komər kəzzehən kobi i bəšra lu malko kəmmi kaṯi u abrayḏux kəmṭelele ḥḏo hawile zʕuro
u malko hiya guhare yo b aḏne səppe yo komər koḏaʕno dugle yo mḥammad lo mṭelele ḥḏo elo i klabṯayo di ḥoto yo səmla w čəkla qarʕe bag gežiyat ono məllile lo maṣəṯle aʕli
komər azzeyo w azze su babo məlle yabo kala annaqqa ho menux ho mena
mḥammad daʕər hay bu sarbayḏe b šunva w fayəš annaqqa u malko
fayəš u malko qayəm marfele u dalolo bayne di walaye məlle lazəm reše du bayto ṭaʕno d pṯile w ḥa d qayse d moṭitu mkawemunne xəd əmmina bi adro du gubo du qašo
komər mkawmənne bi adrayo w hedika mədle li barṯayo diḏe w li pečakayḏa masəlqole l qarʕa di košiṯo daṭ ṭarfe w daq qayse da pṯilanək w maḥtole l qarʕayye omər de šḏayu nuro eba kul ḥa ṭro madle daloqo d darbke ayna d kətle čuqmaq ayna d kətle moṭele ḥuḏo d nuro de šḏayu b gawa
komər səmme xd u šəkəl di mulayḏe komər marfalle nuro eba marfalle nuro eba hayo mawqḏəlle
gdəʕrina annaqqa laf mḥammad azzele li walaye 
komər hano stene mḥammad azzele li walaye fayəš məqdar haka d šato yo ha d šato w fəlge yo komər fayəš hawxa dlo bəndar w ġalabe koṭoʕən ġamo mi qaḏ̣iye d aṯyo bu meḥayḏe mu ṭarad di ḥoṯo
məlle aydarbo soyamno annaqla waǧəb yo d qoyamno annaqa əzzino mšayanni ʕal ḥurma lo gqəḏ̣yoli hawxa
komər hano stene mə gsoyəm komole i xurǧazinayḏe dinore w komḥaləq ʕal u nav čol w azzele komər maṭi l ele d ʕarab lo exər w lo dawra latle ġalabe d kətyo u elawo ġəlba
maʕlum yo komər i kone du šex dəṯṯe stene mbayən yo azzele zbəṭle ruḥe ʕal i kone du šex dəṯṯe
komər azzele salamu ʕalaykum ʕalaykum əssalam komər qayimi me qume ahla w sahla w yatu mkaramme ġalabe w mqadammalle qaḥwa w čaye štele fayəš tloṯo yawme ʕade yo gabayye lo komšayli
komər bəṯr ma tloṯo yawme u šexano məlle ha abri i ḥadisayḏux mən yo kobaʕno d maḥkatli d əmmatli
məlle ašər ya šex diḏi ya šex aḥmad məlle ašər i qaḏ̣iyayḏi kobaʕno aṯino li mərhovaniyayḏux li mərhovaniyayḏi aṯat məlle e omər ʕal aʕ ʕayne
u šexano stene abnoṯe latle w məlle ʕal aʕ ʕayne stene haw kowe lazəm yo annaqqa d mšayele ʕal ḥḏo faqat komər lu šexano kətwayle tre aḥunone kul ḥa mann aḥunonayḏe kətle barṯo
komər ʕaṣriye mšayele komər ʕal ag gərgər diḏe komər latimi lu diwan məllalle ya u ʕamayḏi kətli štaġaliye gdomannuxxuyo lazəm yo d maširutu aʕli be mə soyamno mərre ḥḏo xer ya u šex diḏan amər
məlle ašər u zlamano aṯi li mərhovaniyayḏi w kalxu kəḏʕitu stene ono wert latli abnoṯe latli
e məlle l ḥa kətwa sowo baynaṯṯe məlle ya u šex diḏi kale kətlux tre aḥunone izolux lazəm ann aḥunonayḏux hama ḥa manne obe i barṯayḏe lu zlamano xna mə gtowe e məlle ašər haṯi ste ṭowo yo
komər qayəm u šexawo bi saʕayo məllele lu aḥunayḏe u rabo məlle ya aḥunayḏi məlle mən yo d naʕəm mene
məlle ašər lalyo ḥreno sumu i ḥazəriyayḏi gdoṯeno l gabayxu e məlle ahla w sahla ʕal aʕ ʕayne
komər azzele məllela li ḥurmayḏe aḥuni ṣafro gdoṯe l gabayna mbaṣəṭ lawġəl maʕadele w sume ṣafro gdoṯe aḥuni l gabayna
komər hano stene i ḥurmayḏe komər səmla mṭela baran ḥšela bi rezo w mbaṣaṭla lawġəl w səmla xəd aṯi mena
hawi ʕaṣriye aṯi šlomo aʕlayxu ahla w sahla ʕal aʕ ʕayne komər yatu mqadammalle i ṣufro w axile omər de ya u aḥunayḏi amər annaqqa u maqṣad diḏux
məlle u maqṣad diḏi aṯino l mərhovaniyaṯxu kalxu kəḏʕitu ono wert abnoṯe latli w lazəm yo d i barṯaṯxu kobaʕno d obitula qumi lu zlamano
komər u babo heš lo ǧġil i emo komər məlla madʕalla mi qurniṯo mi anəške e məlla ya u šex diḏi kalux kəḏʕat hat stene ašər kito ʕaybo bi barṯayḏi w b ker d dukṯo nuxrayto lo kəṯyo
u ḥa yawmo koḥayrono kala kmədla li naynəke w kala kmaydola w kosərqo sawka w kogəxxo hama xd ad daywone ašər i barṯayḏi lə kmanfʕo li nuxrayto kəbʕono d lo mḥalqat poṯo aʕli
me d məlla hawxa komər u šex stene ǧwamer fhəmle məlle haṯe lo kowe lo kobola komər daʕər b lebo twiro
daʕər deri yawmo məlle lu aḥunayḏe u ḥreno d naʕəm mene komər məlle aḥuno lalyo ḥreno lazəm d oṯeno l gabayxu e ahla w sahla komər qayəm hano stene ʕaynan bu šəklawo hawxa mbaṣaṭle lawġəl w səmle heš zəd mu ḥreno komər zbəṭle kram lu aḥuno
komər azzele ʕaṣriye komər grəšše i ṣufro qumayye axəlle məlle ašər de annaqqa ya aḥuno maḥki ve l mən aṯat mən yo u dard diḏux mən yo
məlle ašər u dard diḏi ono kalxu kəḏʕitu abnoṯe latli w aṯi u zlamano lazəm yo d lo madəʕrinale madam məlli ʕal aʕ ʕayne lazəm yo m ayko towe mfayadnole ḥḏo kobaʕno d obitule i barṯaṯxu
məlle u zlam rabano heš lo ǧġil štaġaliye ʕal a zlame lo fayəš layt komər li ḥurmayḏe disa madʕalla məlla ašər ya u šex diḏi i barṯayḏan lo kəṯyo b ker di nuxrayto u ḥa yawmo ono stene ṭreli i ḥšəmto du babo w maḥtoli taḥte di mkabbe w məllila əmmono ḥur i ḥšəmto d babax d lo gayšat eba məlla abadan lo gayšono eba kəmmo kaṯyono me larwal koḥayrono ga i ḥšəmto du babo axilola ṭrela u babo dlo ḥšəmto beadab yo lo kəṯyo b ker di nuxrayto me d məlla hawxa qayəm u šex nafəq
komər nafəq aydarbo soyamno w nošo maširone stene layt ašər gqoreno lu diwan diḏi d ḥozina be mə gdəmmi
komər disa latəm u diwan diḏe məlle ya gali noše d kəttatu aš šewərdar diḏi gdommanuxxu mede d maširitu aʕli u zlamano adyawma aṯi lo madʕannole bemərad madam aṯi li mərhovaniyayḏi lazəm yo d qoyamno qm u ṭaʕnayḏe w d samno ḥaraka l goran du ḥal diḏi w amaruli mašeru aʕli ono abnoṯe latli w aḥunoni stene lo ḥərralli amaruli be mən soyamno
komər kətwa ḥa sowo azzewa b əšne ġalabe məlle ya u šex diḏi məqqa kəbux fəltat bəṯre du mede d latyo mede ono gdomannolux ḥḏo raḥat w sahl omər mən yo ya maḥfuḏ̣ omər gdomannolux lo kale kətlux ǧeriye hate kəmmila zamrud maxrabo hedika izolux maḥət i ǧeriye bəṯre ṭro d əzzele may koḏəʕ i barṯayḏux yo latyo i barṯayḏux de hamma izolux gdəzzele lu bayto hiye gdomər huleli ḥḏo may koḏəʕ
omər ašər ʕal baxti hano u mamrano ġalabe ṭowo yo
baʕ i ṣətra d aloho luyo ʕal zamrud zamrud mə zamrud hat komər ṣafrayto gxərṭo aš šarʕe gkənšəlle w lə gmašiġo lo iḏa w lo poṯa hul deri yawmo kəmmo ma lo ṣafro ste gxərṭono komər sappoṯa zayiri hawyo k ul ḥḏo rəṭlo maš šarʕe w mqašfi iḏoṯa w aloho mhawən
komər qayəm hedika maruxole bəṯre d mḥammad w ya alla ya xude ṭləble xaṭər maḥ ḥaḏ̣ire w mene wa azze
komər azzele qunaġ d yawmo komər raḥəq mu el komər məllale əšmux b xer məlle mḥammad
kəmmo gdəmmallux l babi balki lo mawṣelelux faqat ono gmawṣyallux məlle amər ya flan məlla aḥna bi ʕadayḏan kətlan i naqqa d komḥawlina ak kaloṯo ak kaloṯayḏan hul arbʕi yawme lo kowe d ḥozən ṣərte d ḥḏoḏe mahr lo kowe aʕlayye komər bəṯr mann arbʕi yawme henu komər kməhrənne w kowən aṯto w gawro
e ṭowo yo be aydarbo yo u qanun dəṯxu lazəm yo lə kmaḥrawnole ono stene be aydarbo yo u qanun dəṯxu hawxa
komər hano stene qayəm mamṭele zamrud maḥtole bi qurniṯo w edi kəzzele hiye lu raf w nečir diḏe kosaymo i ḥšəmtayḏe i qroṭən diḏe w kəmšaḥnole maye w gxədmole komər hul lu xətm dann arbʕi yawme hiya gxədmole
komər bəṯr mu xətm dann arbʕi yawme w yawmo bu yawmo ann arbʕi yawmanək komər gdəzzawa lu ḥəmmam w kməṭyowayla luḥo manək mu ṣafono zaytun ġarano w gməṭyowayla lu fike mani rakixani w gəmšaḥnowayla qarwana d maye w gčaykowa ruḥa bayn am mayanək gmaqimowa i kaffa du ṣafono šawʕi druʕe ʕəl mi qarwana w gdəṯyowa li lašayḏa kəḏʕat aqqa šarʕanək simila laše ʕal ruḥa w mnaḏ̣afla sappoṯa muwasəx daš šarʕanək
w maʕlum yo u zlam stene d arbʕi yawme d mičək bi raḥa kowe šmənto kowe ṣpahi kmaqbəl
komər u xətm dann arbʕi yawme komər nafiqo annaqla zamrud l qamayte d mḥammad larwal mi walaye məlla ahla w ġalabe b xere l mḥammad adyawma kaməl u ʕadad dann arbʕi yawmayḏan w aṯyono l qamaytux w annaqqa mətfakər w ḥur
komər məlle mḥaləq ruḥax li arʕo komər mḥalaqla ruḥa li arʕo komḥele u tir w kavan diḏe mašpaʕle bi xəzenayḏa komər axər aṯən lu bayto annaqqa hawən aṯto w gawro w bi walaye fayišo i walaye laǧanayye
ya aḥuni šabo mə gdomannux hano stene zamrud kətla msarqo d dahwo kibe druʕo
komər qayimo azzehən u ḥa yawmo yawme di ʕruto wa azzehən lu tešiġo daǧ ǧule d mašiġi aǧ ǧulaṯṯe komər mašəġġe laǧ ǧulaṯṯe kulle w hawi ṭave ax du yawmo d adyawma d kətwa yawme d ḥamšo d aṯi i ṭave xurtaṯe aʕlayna
komər i naqqa d ḥzalle aṯyo i ṭave mədde lak kənǧkaṯṯe laǧ ǧulaṯṯe malimənne ya allah w azzehən lu bayto bəṯr mu telimo daǧ ǧule ṭralle u msarqaṯṯe tamo ʕal fema di ḥawz dam maye di bərke
komər me d aṯən lu bayto əmmo ašər ṭaʕyono u msarqo hiye omər bayt d babax xna msarqo layto i walaye kala mliṯo msarqe mani
əmmo ya mḥammad izolux lu msarqo mamṭiye gmaḏ̣əllan u msarqano kəbʕono d əzzux moṭatle žboy d aloho d moṭatle mə mayṯat hat w u msarqo aʕmax səmla w lo səmla li ḥurmayḏe l azzele lo səmle b diḏa ǧwamer gawro ṭowo wa
komər aṯi u msarqawo mbela li lahiye li gole di walaye du šah du ʕaǧam
mḥela li lahiye aʕle qləʕla mbela li gole taḥte di walaye du šah du ʕaǧam
komər azzele ṣafrayto koḥoyər ba msarqo layt mobela li lahiye w azze
gṭorina annaqqa me zamrud w me mḥammad harke gdəzzano bəṯre du msarqo
komər u msarqano čik bi gole taḥte di walaye du šah du ʕaǧam w kətle səsyo komər lu abro du šah du ʕaǧam kətle says ḥa xd u gwargsano d kətyo harke yatiwo
gmawbewayle gmaštewayle w gmamṭewayle ksamwayle maḥas w čakwayle lawġul w mede ḥreno lo soyamwa šoqalwa u maʕaš diḏe
komər u ḥa yawmo may yawmoṯe d aloho koqoyəm komawbəl u səsyano d maštele komər kḥoyər u səsyo bi gole w kozoyəʕ w kǧofəl məlle aydarbo soyamno u səsyano halbat waw kətle d lo košote
komər azzele məllele lu abro du šah du ʕaǧam məlle mətyaqnat hani olam d tre yawme u səsyayḏux lə kšote w mayəṯ mu ṣahwo kobaʕno d oṯat ḥozina be qayyo
komər aṯi u ḥa yawmo hiye stene ʕam u səsyayḏe aṯən hiye w says diḏe mṭalle u səsyo w mamṭalle l fema di gole ḥəlle bi gole mtaxalle mahzamle hayoyo d lo qrəfle qḏole du says diḏe stene
məlle ašər i golaṯe waw kətla d ḥozina qrayunne laġ ġawwaṣ las saḥoye d soḥən bam maye bu baḥar
komər mamṭanne marfanne bi gole komər səmme sobahiye mawfaqle lu bašġawwaṣ dəṯṯe mawfaqle msarqo d dahwo komər ḥatta am mene d kətne bayne du msarqawo kanne dahwo 
komər hawile kulle kadar lu abro du šah du ʕaǧam ʕal u msarqawo d ḥzele am menanək aḏəʕ d pirat ne w kanne d dahwo bu msarqawo məlle aydarbo soyamno
komər nafəq məlle ašər u msarqano ənkan d oḏaʕwayno m ayko aṯi gədəzziwayno bəṯre du msarqano bəṯra di murtayḏe elo lo koḏaʕno
komər mṭele arbʕi sehraband səḥḥar marfanne b ḥḏoḏe
komər l ʕəsri marhaṭṭe ʕəsri w l ḥṣar marhaṭṭe ḥṣar w l ḥamməš marhaṭṭe ḥamməš axər i ḥarayto l ḥḏo marhaṭla kulle
kəmmo ya u abrayḏi i arʕo maḥərwalla maʕəmralla aməlli be mə saymono ənkan d mazərqono harke u ṭuro d šigur gṭəryono b ḥḏo d mikawzər w d rabəʕ lo yoʕe ebe w lo morəq aməlli be mə kəbʕat
məlle ya yade ya ḥurma d kəttat naṣiḥ mašhur ono mede lo kobaʕno menax lo i arʕo maḥərwat w lo maʕəmrat kobaʕno daʔiman d i arʕo huyo ʕamərto faqat i murto du msarqano kobaʕna menax i murto du msarqo məlle e məlla ʕal aloho w ʕali ya abri
koməq qayimo səmlala dulabo bas səḥrat diḏa w rawixo ebe komər ʕalyo barban d ǧoke dam maye w ǧiwo ǧiwo dam maye komər ʕalyo azzala d əzza li walaye maṭyo lu surəh di walaye naḥito mu dulabkayḏa qayimo azza li walaye
azzala li walaye maʕlum yo u bayto d mḥammad mbayən yo komər azzala l qume du tarʕo mḥela ʕal u tarʕo raqraq nošo lo madʕalle aʕla komər mḥela axər ʕal u tarʕo həngi maʕəǧzila komər nafiqo zamrud məlla man yo hayo
məlla yade ono no kəṯyono mu ḥaǧ w ḥultax no ašər azzən aḥ ḥaǧǧaǧ w ṭralle meni bu darbo w fayišono halax ya barṯi ftaḥli u tarʕo uʕdo d qaymono d oballax brukṯo m du ḥaǧ w d nəfli ab burkoṯe du ḥaǧ lawġəl dəṯxu w d aloho mnaṭarxu w an naʕimaṯxu fayšono ono stene adlalyo harke baṭilo no w ṣafro gdəzzi
məlla e alo mayṯat šwaʕmo əšne fayšat tamo at tarte ʕaynayḏax gmaṭirənne lo kowe d oṯat lawġul
hay aman d axil ya barṯi ḥwayli kəbʕono d əṯyono lawġul əmmo abadan i mkaniye latla omər səmla w lo səmla lo ḥuyola
haṯe stene mə ksaymo i ḥurma yatiwo ʕal i sqafto du tarʕo d larwal w fayišo tamo hul tawi ʕaṣriye
me d hawi ʕaṣriye komər hano stene mḥammad koṯe mu nečir kale rawixo koqaymo i ḥultəke benamardi nakər w latla lišono d məǧġolo w ġalabe stene miləġa noquṣto yo ḥatta d lo məblo mḥammad mu darbo w d əzzala ʕəbro lawġul komər qayəm azzala li rkebayḏe du maʕrag nšəqla ya ahla w sahla ġalabe b xere ya u abrayḏi aṯat
ha qay harke hat ya ḥulto məlla ašər ya u abrayḏi lo kəḏʕono i ḥurmayḏux yo ḥoṯux yo i barṯayḏux yo lo kəḏʕono mə šəkəl yo azzino lawġul alfo ṣuʕre mṣaʕallali w səmlali beʕarz w səmli lo səmli lo ṭrela d ʕəbrono ḥatta lawġul
komər me d məllale hawxla l mḥammad komər mḥammad tax ḥulto tax ḥulto lo zayʕat komər qayəm məblole lawġul
səmla lo səmla li ḥurmayḏe əmmo lo moṭatla gmoṭelan zarar mena səmla lo səmla čara lo səmla mene komər qayəm w maʕəbrole lawġul w fayišo lawġul w hano stene kəzzele i naqqa d komaqəṯ ḥatta u qallən diḏe komaydo kqəsfo maydo i maške w komaḥto i nuro ʕal u qallən diḏe
komər hn ḥaru bayto ḥaru bayto e lo ġariqat bi ḥultəke qay əmmatwa lo moṭatla e kəmmo ṭrowe ṭro ġərqono eba
komər hano stene fayišo tre tloṯo yawme komər u ḥa yawmo məlla ašər məllala li ḥultəke annaqa hawyo amin aʕla məlla ašər annaqqa gqaymono gḥayfono e məlla tax barṯi tax ḥayfallax
komər hedika ḥifola komər qrela səḥər aʕla komər darḥal ṭayər leba me mḥammad w məlla ooo ma mḥammad mən yo haka d ḥozatwa u abrayḏi u abro du šah du ʕaǧam gədṭoratwa me mḥammad w darḥal gdoṯatwa bəṯre ma hano mən yo ma zlam hano mən yo komər məlla mu lebo məlla ašər kəmmo de zux mamṭiye larke
qayimo i ḥultəke azzala mṭela u abro du šah du ʕaǧam mamṭela lawġul
annaqqa i ṣənʕayḏe kul d oṯewa gdomarwa gdomarwa mḥaləq ruḥax li arʕo
məllala li ḥultke i naqqa d omər mḥaləq ruḥax li arʕo amər aʕʕau ma xna hawat usuf pelawan d ʕal aš šawʕo baḥare kito alfo w šwaʕmo rawixe ʕal i rəmḥayḏe kṯiwe
mən yo ma mbahdeluxlan bu ḥaləq ruḥax ʕal i arʕo alo lo kəmḥalqono ruḥi ʕal i arʕo i naqqa d əmmatle hawxa gəzzeyo lu šar d usuf pelawan gqoṭele komər haṯe stene mašəlla aʕla
ʕaṣriye i naqqa d aṯi omər mḥaləq ruḥax ʕal i arʕo əmmo šqilux i ruḥayḏi ma xna hawat usuf pelawan d əmmatli kul yawmo izalax mḥaləq ruḥax li arʕo mḥalqono ruḥi li arʕo
omər məlle howe i nvinayḏax ḥaram aʕli d l əzzino l usuf pelawan w moṭenole
komər hano stene me d məllale hawxa məlle ašər waw kətla li ḥurmaṯe diḏi d ḥozina
komər hedika azzele b imomo komər kətwa tuṯo azze saləq l qarʕa di tuṯo məlle ašər gəmʕayašno adyawma lawġul
komər mʕayašle lawġul komər kḥoyər konofaqla ḥa kətle gulke di kəmmayḏe kiba ḥamšo druʕe kala koqəlyo bi ǧoke d ṭize w kala hiye w i ḥultəke kanne ʕal qarʕa di goro
w koḥoyər kaṯi zlam ko kətle ṣabaṭ b ḥaṣe kibe qumṯo w maḥatla lawo stene taḥta di tuṯo w komər qayəm mədle lu ṣabaṭ diḏe ftəḥle nafəq ḥḏo gurǧe mene
li gurǧayo ste komər maḥatle lu zlam qarʕe d doməx daməx papuko maḥatla qarʕe ʕal i kefo mədla mofaqla ʕavd mu hnawo diḏa mu ṣabaṭ diḏa a tre ṭoʕanwalla papuko du zlam
komər qayəm hano stene məlle ʕaǧizi məlle qum ṣxar u ṣabaṭ diḏax omər ṣxəlla maḥatla u ʕavd w mədla ṣxəlla u ṣabaṭ diḏa w u ʕammuko stene annaqqa d əzzele bu darbayḏe komər məlle tux kuro mʕazmo hat gabi
mə gmakuno rešayxu komər hano stene məblile mʕazmile məlle səmlan ʕazima d šawʕo
nḥəlla šwaʕ qaze w de annaqqa ḥšayən məlla bavo aš šawʕo ayko ne ono w hat tane na omər komannax kətte axole šawʕo na
komər nḥəlla aq qazanək šwaʕ qaze kiba d əmmo mə nḥirila w simila ʕaṣriye məlla əmmo de tux
məllela li ḥulto omər ḥulto əmmo mən yo omər mawfəq u kumṣohro qayimo mawfaqla w məllele lu ʕammo stene omər tay mawfəq i ḥurmayo diḏux mawfaqle i ḥurmayḏe məllela li ḥurma tay mawfəq u ʕavd stene mawfaqla hawo stene omər hawina kmo əmmo hawina šawʕo
komər mə gdomannuxxu annaqqa u ʕamukko w u braziyayḏe hay kəxli w hanək a ḥrene fayiši b ḥəl w ḥayaṯe koqoyər u fako w koʕoṣe b qḏolayye
komər hedika qayəm annaqqa qṭile u ʕavd w i ḥurma du ʕammukko w sarṣohro w i pire qṭilile omər huyo i nvinayḏax ḥaram aʕli gəzzi l usuf pelawan
axər mə gdomannux qayəm azzele l usuf pelawan laqile qum walaye məlle šlomo aʕlux ahla w sahla ʕal aʕ ʕayne
ko kətle məssine b iḏe gzobəṭ u dastulmež diḏe
ha l ayko azolo hat l ayko lo omər ašər gəzzino se usuf pelawan gəzzino lu šar diḏe
l usuf pelawan omər e omər de tux fəš harke uʕdo gdomannux usuf pelawan ayko yo
komər fayəš hul d zbəṭle u dastulmež diḏe w mawbele annaqqa lu bayto omər de tolux lu bayto annaqqa d maḥkenolux
komər mawbele lu bayto annaqqa maḥkelele omər lu šar diḏi aṯat omər e omər ya u aḥunayḏi ono kalux kḥozatli usuf pelawan no alfo w šwaʕmo rawixe bi navruke daš šawʕo baḥare ʕal u baḥar lə kmakfeline
w komanno d lalʕəl meni layt w kalux koḥozat maṭi ʕumri lu ḥalano itaw d maḥkenolux w d omannux
omər ono mwaʕadwayli ʕar ruḥi məlli i mkaniye latla d moṭenoli ḥurma d mičək ḥalwo disane b fema omər qayəmno fayəšno se ʕammi i ḥurma d ʕammi l ḥal ḥreno wa məlli i naqqa d mwaldo ənkan d huyo barṯo lə kṭoreno d ḏayqo u ḥalwayḏa w gmoyadan gmahzamma
omər qayəmno fayəšno qume du tarʕo li heviye di walade di barṯo di ḥurma d ʕammi d mawldo barṯo
komər fayəšno məlli mən yo i dargəšto di ḥurma d ʕammi məlla ašər kačke yo omər qayəmno midoli hama tavda w i pečakayḏa w ya allah lo ṭreli ḏayqo ḥalwo d ənsane
komər məbloli omər axər simoli b more w maṭina komər ḥatta d miḥalina ʕal ḥḏoḏe
omər qayəmno məllila ya barṯo d ʕammo əmmo mən yo omanno ašər annaqqa d əbʕat aṯto w gawro w kəbʕat stene gtowina b ḥoṯo w aḥonuṯo gab ḥḏoḏe əmmo abre d ʕammi ma xna ṭaw menux no
omər koḥozatla stene kla ha bu šubbak simoli qaqwoniṯo komalla komər hawxa yo latyo hawxa koməḥyo u nəklayḏa bi arʕo kəmmo hawxa yo
komər bəṯr mayo i barṯo d ʕammi aṯyo w hawina aṯto w gawro w annaqqa komər azzino maḥətli u quṣrayḏi bi navruke daš šawʕo baḥare kətli səsyo bay w ḥa baḥri
omər ono gqoyamno growaxno ʕal u bay hiya gədrawxo ʕal u baḥri gdəzzala se ʕavd koməstaʕməl aʕma bu maqṭaʕ du baḥar a
komər me tamo qayəmno azzino mawfaqli eba xayifo me d kəzzala gmaḥto i ḥmərto di šamṯo b aḏni w qayimo gdəzzala gdomaxno ono lə gmofaqno b ruḥi w gdəzzala 
omər hedika u ḥa yawmo hawino nobači aʕla omər maḥətla i ḥmərto di šamṯo b aḏni omər qayəmno šmiṭoli maḥtoli taḥt ḥəlli azzala lu səsyo baḥri mawfaqla w qayəmno ono ste rawəxno ʕal u bay barban ḏida
azzino barban diḏa komər azzino komaṭyo li škafte azzino ko i barṯo d ʕammi ko qayəmla u ʕavdawo bač čugane w koqṭilole makəmle u baṣro di lašayḏa bač čugane
azzino l su ʕavdawo komər kale kmoḥela komər ono daʕənno lu bayto komər bəṯr me d aṯyo hedika omanno tayli i xurǧazine maḥtoli ʕal u səsyayḏi w azzino qṭəʕli qarʕe da tloṯo yatumayḏa hawila tloṯo yatume mu ʕavd w qṭəʕli qarʕe da tloṯo yatumayḏa
komər qayimo hedika mə gsaymo ʕal u qaḥrawo komər mədla rawṭo mani dam məradat komər w mḥelaliyo əmmo howat kalbo omər koḥoyanno bi šladayḏi kohawino kalbo
azzino si barṯo d ʕammi qayimo mḥelali rawṭo əmmo dəʕrat xəd meqəm daʕərno xəd meqəm
mṭeli u rawṭawo mḥelilayo li barṯo d ʕammi simoli qaqwoniṯo
w mawbele usuf pelawan aʕme lu bayto w lo ṭrele qoṭanna w fayəšlayo i qa hnayo w hun žmira saġ
elo me ṣafro ya rab gqaymono
li bažne ḥliṯo w li qumṯo ḥliṯo ya rab gəmʕadlono
šuġlo l bayte d babi lə ksaymono
lu qalam ʕal u kaġat gmakərxono
elo maktub lu ḥabibo d lebi gəmšayʕono
elo mə gdəmmono w mə gṭəryono
šuġlo l bayte d babi lə ksaymono
elo me ṣafro gqaymono gdəmmono
ya ǧirane laǧanayxu kəmmono
elo ʕal u lawəkayḏi ya rab gkərxono
lak kullat d lebi aʕme gmafirono
lu taqsi qum tarʕo d babi gmətyono
lab bal w kamaxatayḏe ʕal u kursi gəmʕadlono
mə gdəmmono w mə gṭəryono
elo bale m adyawma w ze saʕaye ʕal druʕe gəmʕadlono
šuġlo l bayte d babi lə ksaymono
laǧ ǧule qm i ʕayno gmašiġono
darbe du lawkayḏi gəmʕayšono
li ǧwaniye mi ṭawle ya rab gməfqono
lu maʕrag aʕla gmaḥtono
u torino du baytayḏi gmaruxono
w mu durben ʕal ak kabokat gəmʕayšono
li fərǧa laǧane gədsaymono
i ġəzale mi barriye d xalaf aġa gmaqimono
mi qriṯo d midən i qriṯaṯe diḏi hiye korəḥqo me məḏyaḏ mede arbʕi kilomatrat lu gabo di sloqe d yawmo bayn l məḏyaḏ w l gziro yo b fəlge du darbo bayne la tre qəryawoṯe
koməḥšowo i qriṯaṯe ḥeḏora kule ṭaye ne lu medano aḥna lišonan kofoyəš koməxləṭ xabre ebe kurmanǧi me naʕimuṯan aḥna koyəlfina u lišonayḏan u suryoyo w u lišono kurmanǧi ʕam ḥḏoḏe
annaqla gdomannanxu čiroke w gdomannanxu aydarbo aydarbo kowe u hno
d kəzzehən gab ḥḏoḏe li štaġaliye baq qəryawoṯani kolətmi ʕaṣriyawoṯe b bayto
ʕaṣriye ba tre dak konunoye u šuġlo gabayye baq qəryawoṯani kowe ġalabe noquṣo dworo latte ʕǧofo latte mḥoyo d maro layt ksoḥo d karme layt gabayye u mede d kit gabayye kit gabayye zqoro
hən mənne lo kəḏʕi zəqri dawore ne kofayši hani a tre yarḥani lappe lo duri lo saymi mede kowən yatiwe bu bayto b imomo kokənši ag goronaṯṯe mu talgo
bəṯr me fəlge d yawmo koḥozən ḥḏoḏe kəmmi adlalyo gəzzano l ayko li štaġaliye masala gdəmmi gəzzano gab u ʕammo yuḥanən a gdobən xabro l ḥḏoḏe ʕaṣriye glətmi bu bayto d ʕammo yuḥanən d əmmina
gyətwi gdoṯən more du bayto ksaymi nuro kit konuno b fəlge du bayto komaḥtile koyətwi ḥeḏore komaḥti bandoke koyətwi ʕal i arʕo koyətwi ḥeḏor i nuraṯe more du bayto kamṭənne nabišoṯe tene ḥalile komaḥti qumayye kəxli koməǧġoli mən hawi u yawmawo bi qriṯo i ʕezo d man hawila i tərto d man hawila man gniw me gabe mede
gdəmmi masalan walla be daḥḥo d be gallo gniw me gabayye tre ʕeze bramšəl e ma gniwile gdəmmi gdəmmi ma xno kit žġayni mu kalbawo d məḥko hawo koṯe kul lalyo gmobele mede me bayto
bəṯr me d məǧġoli hawxa əšmo mə hawi bi qriṯo u yawmawo ḥa gdomər de ḥolo daḥḥo amallan čiroke lo ṭray mi štaġalyaṯe kula
u ḥolo daḥḥo gdomər de ma xlo layt žġayni mini peva d omər čiroke ṭro malke adlalyo omarxu
malke gdomər haw ḥolo daḥḥo hat yatiwo man kibe d omər čirokat w komaǧre məǧġəl l qulux gmaḥti i hno kula b qḏole d ḥolo daḥḥo
u ḥolo daḥḥo gdomər e mə kəbʕutu ayna čiroke kəbʕutu ma xlo fayəš čirokat d lo məllilalxunne
gdoṯe ḥa gdomalle amallan i čiroke d šer w šəngal ḥreno me tamo gdomər ho hani ʕəsri kore šamiʕinala gdomər ḥa amallan raxša balak ḥreno me tamo gdomər hate ze šamiʕinala ḥa gdomər amallan d xangir hawo ze gnofəq ḥa ḥreno gdomər haṯe ste šamiʕinala 
qayəmno naqla ono məllile amallan ḥolo haṯe i čiroke d kəmmi aʕla kit ḥa karyo omər qwiro mən yo ayna karyo yo d kəmmət omanno kəmmutu aʕle karyo yo daqne yarəxto yo lo koḏaʕno omər ha e haṯe d kəmmile qumṯo ṣito w daqne druʕo omanno e haṯe omər e de gdomannuxyo
annaqla komər baš kətli šarṭ ḥa man u ḥolo daḥḥo mən yo komər ʕawwəl bari me d omanno mbalašno bi čiroke ayna d kobəʕ mazrəq kobəʕ šote kobəʕ soyəm mede ṭro maxle ruḥe bəṯr nošo lo qoyəm
e gdomanne ono gəzzi amṭeno am maye gdomanno walla hawxa ṭowo yo ayna d kobəʕ maye uʕdo gəzzi gdamṭene uʕdo
bas ḥolo ḥur d omannux komanne ono lo xud kul lalyo saymətlan fəlge di čiroke qəṭʕətla w d əmmət tayimo ono haṯi koḏaʕna ha
e gdomər e qwiro elo ono komanno i čiroke i naqla d koqoṭaʕna koḥozeno emux nayiso qarʕa qayəṯ ʕal kaṯpe d babux mi naqlayo edi gqoṭaʕna w gdomanno tayimo
gdomanno ho qay lo šamiʕət mən hawi komər mən hawi komanno lo adyawma babi səmle gawruṯo mḥele šaqame l emi walla azza ġbino azza gab babe babe
hak komər naxwa ramḥəl kobəʕ əzzan mamṭinala komanne ono gamṭətla lə kmamṭətla uʕdo amallan i čirokayḏan
annaqla gdomər de qum amṭilan qmoṣo d ḥəmṣe ze səmlan əšmo d kunfəṣke bayn i nuraṯe w bəṯṯər gdomannannxu
gəzzi gamṭeno ḥəmṣe gmaḥatnanne bayn i ṭəraffe
annaqla haṯe aḥ ḥəmṣani ḥəmṣe ḥewore kəmminanne komaḥtinanne bayn i nuro veǧa annaqla me d šaḥini gmifarqʕi w koṭayro i nuraṯe i nuraṯe koṭayro ʕal ani d kətne yatiwe
as sowe d latte ʕarše gəzza i nuro aʕlayye gdəmmi oh lo kəḏʕina mə koməhnutu bi kunfəṣkaṯe kul lalyo gmaḥtutla bayn i nuro mbašalxu aǧ ǧulayḏan
hənne lappe əxlila mawxa koməǧġoli i štaġalyaṯe
aḥna hawxa ṭayiro čike d nuro ʕal qašti qašti mḥelali hno pučke ʕal qarʕi əmmo mayṯət qwiro halo hane mayṯət qwiro hani mo kore məllilux lo saymət i kunfəṣkaṯe moqaḏluxlan w mbašeluxlan
hiya latla ʕarše layba əxlalle m hawxa əmmo hawxa
koṯe l boli bari b tre tloṯo əšne kətwayla tre ʕarše kul yawmo əmmowa e yade qum maḥatlan əšmo d ḥəmṣe səmlan kunfəṣke rəḥmowayla bas uʕdo layba əxlola kul naqqa gməḥyoli pučke gdəmmo lo saymət i kunfəṣkaṯe
annaqla amar haṯe ze azzayo mofaqlan aḥ ḥəmṣe hulan l ayna d kətle ʕarše xile kmo ḥappoṯe
u ḥolo daḥḥo omər annaqla itawu gdəmmina mbalašle bi čirokayḏe u ḥolo daḥḥo omər
kətwa w latwa ṭaw m aloho di šmayo latwa
kəmmi bu aṯrano diḏan me zawno kətwa malko əšme abgar malko kətwayle abro əšme baṣuṣ
u zʕurano diḏe hawi greʕuno w kəzze koməštaʕe heš ʕal u hno d ʕawwəl yo koḥošu ruḥe heš naʕimo koməštaʕe ʕam a zʕure naʕime ʕam a zʕure d xtoṯe d naʕəm mine koməštaʕən ʕam ḥḏoḏe koməštaʕən bab baldatani komər bak kaʕbe w baḥ ḥəmre w bab beʕe w baġ ġarat koməštaʕən
qoyəm mbele ak kaʕbe d ǧučo u abro d məṣre ḥurma ḥurma maraḥto ḥurma qwiṯo ġalabe qayəm hawo čučo naʕəmko yo mawxa kqorəlle čučo annaqla baxi baxi hama mədle u abro du malko mədle l kaʕbo mḥele b qarʕe ṣləfle qarʕe d čučo
čučo maḥatle iḏe b dukṯe du kaʕbo ḥzele iḏe mdamšo admo i qyamto maqimole
azze ʕarəq azze laf i emo azze zʕuro aʕme d mobele lu bayto
azze i emo i naqla d ḥzela hawxa u admo kal koṯe me qarʕe du abro w latla žġayni mine peva əmmo man mḥelelux
u zʕuro d kətyo aʕme hiye koboxe laybe məǧġəl u zʕuro d kətyo aʕme omər alo baṣuṣ mḥelele kaʕbo b qarʕe
əmmo hoho baṣuṣ kawi xəd ḥmoro xlo gəzze soyamli naməs mede gəzze gdamṭe i barṯo du malko du məsqof i šəmšo du ṣahro dak karewən koməǧġoli bu šufrayḏa maʕlum gməštaʕe ʕam a zʕure naʕime heš koḥošu ruḥe naʕimo kawi xəd ḥmoro mə ksaymo u abro du malko yo layba saymo mede ebe
daʕər u zʕuro u abro du malko mšayele omər mə məlla məṣre omər ala hawxa məlla məlla u abro du malko kawi xəd ḥmoro heš koməštaʕe ʕam a zʕure komoḥe la zʕure w aḥna layban mtanina aʕme u abro du malko yo
hano u lalyawo azzeyo lu bayto qḥiroyo w lo maḥšamle ġalabe m hnele ele u xabrano mʔaṯarle ebe ġalabe u lalyawo lo daməx hul ṣafro
kətle ḥawro ḥreno əšme gorgis u ḥawrayḏe gorgis qran yo latyo abre d ḥa ʕatiro bas ġalabe hiye w hiye korəḥmi ḥḏoḏe xd ann aḥunone aṯi ṣafro gabe ḥzele kale u ḥawrayḏe baṣuṣ ġbinoyo
omər mə kibux ya aḥuni ġbinoyo hət omər layt mede omər bele alo lattət xd i ʕadayḏux ġbinoyo hət adyawma lo koḏaʕno qay
omər alo i masalayḏi aṯməl mḥeli kaʕbo b qarʕe d čučo u abro d məṣre w ṣlif qarʕe azza i emo əmmo baṣuṣ kawi xəd ḥmoro koməštaʕe heš ʕam a zʕure naʕime ma xlo gəzze samli naməs gəzze amṭele i barṯo du malko du məsqof dak karewən koməǧġoli bu šufrayḏa həngi kəmmi bi briṯo šafər mina layt
e omər məlla annaqla məṣre kəzzux məhnət ʕal i štaġaliyayḏa omər lo xalaṣ gəzzino ya gmoyaṯno bu darbo ya gdamṭeno i barṯo du malko du məsqof i šəmšo du ṣahro
omər ya aḥuno aṯro raḥuqo yo w nuxroyo hət w naʕimo hət w laybux lam medonani omər ya aḥuno haw kofoyašno abadan lazəm d əzzino
omər e waki gəzzux mḥaḏ̣arli səsyo me gabayxu omər walla layt gabi mede d oṯeno aʕmux
omər lo ono gəzzino w bas mə ḥaq kətli aʕlux d mobannux aʕmi bu darbo raḥuqano man koḏəʕ dəʕrina lo dəʕrina
omər ba hat kəḏʕət bəṯr ono lə kfašno harke w ono w hat me naʕimuṯan rabina ʕam ḥḏoḏe w ono i ruḥayḏi gmaḥətna qumux w d l oṯeno aʕmux gqoṭanno ruḥi harke
maqbele baṣuṣ mḥaḏ̣alle ruḥe dlo mu xabro du babo mlelele ture d kallawat w mbele tre səsye rawixi hiye w u ḥawro gorgis w yalla səmme qəṣd du aṯro du məsqof
komər annaqla čiroke yo komər malaxxe yawmo tre tloṯo b lalyo kodəmxi ba škaftat w ṣafro kəmhalxi
komər ʕaṣriye u yawmo dann arbʕo maṭəm l tarʕo di škafte koḥozən hawxa naḏ̣əfto yo xəd kətyo bayto
kalən qm u tarʕayḏa naḥiti mas səsyaṯṯe koḥozən a tre səsyaṯṯe griši lə kḥozən noše a tre səsye griši lawġəl
hani ḥzalle mede heš lo šapəʕ aʕlayye u medano kəzzehən li škafte konəḥti komaʕabri hənne as səsyaṯṯe ʕabiri lawġəl bəṯr as səsye koḥozən ga kal kit tre lagane d maye šaḥine maḥte w tre falqe d ṣafono mani du baṭmo d komisomi d kətle reḥo basimo maḥte aʕlayye ḥaḏ̣ire ne d mašiġi raġlayye w nošo lə kḥozən
yatiwi koḥayri b ḥḏoḏe baṣuṣ w gorgis kəmmi l ḥḏoḏe walla i škaftaṯe heš lo ḥzelan hawxa mede aḥna komibayən kiba noše bas lə kḥozina noše
yatiwi əmmi l gorgis məllele l baṣuṣ omər mašəġ raġlux w mətwakal ʕal aloho d ḥozina be ma mə ktowe mašəġġe raġlayye bam maye šaḥine w bu ṣafono w mnašaffe raġloṯayye
hawxa barimi əšmo ḥzalle kit tre taxtat kalənne sime w maḥte naḏ̣ife a mxaddani w a lḥefat w ad došake aʕlayye ḥaḏ̣ire lu hno walla haṯe heš lo ḥzalle u medano ba škaftat
ha l azzeyo ʕaṣro xabre ḥzalle aṯi ṣeniye d qaḥwe mtaḥto qumayye lə kḥozən noše
hənne ste hama gorgis ġalabe lebe qawyo yo w kətle druʕo iḏo kəmmi i naqla gədmoḥe šaqame l arwono d šato gdorele həngi qawyo yo w lebe hno yo u abro du malko latyo haqqa kozoyəʕ
zayəʕ u abro du malko koḥoze u medano kəzze w koṯe lə kḥoze noše
gorgis məllele omər lo zayʕət ooh ma xna mə ktowe lo kowe mede hani komibayən naḥitina ḏ̣ayfe ʕal u malko daǧ ǧənnat hawxa koməǧġəl hiye me qum ruḥe w hiye hano koməhnelan kosamlan qadr w mʕarifa
štalle i qaḥwaṯṯe aṯəlle bəṯr mi qaḥwa tətən ze w qallune maḥatte aq qallunani mlalle tətən w štalle yatiwənne saʕaye hawxa ṯniḥi
naqla ḥzalle grišo i ḥšamto aṯi ḥšamto qumayye koḥayri mən ḥšamto u abro du malko heš bu bayto du babo lə ḥzele u medano həngi muklo basimo w naḏ̣ifo w ṣpahi
ala lo mšayalle annaqla yalifi ʕal u medano d lə kḥozən noše lo mšayalle yatiwi maḥšamme
bəṯr me d maḥšamme naqqa ḥreto ḥzalle aṯi maye šaḥine naḏ̣ife mašəġġe iḏayye w foṯayye w talyo u muklawo w as sefoqanək talən me qumayye bəṯr azzehən yatiwi kul ḥa daməx b taxtayḏe
as səsyaṯṯe bu gabo ḥreno mtaḥatte muklo sʕore w tawno w aṯəlle am maye koḥozən las səsyaṯṯe koṯe xud koṯe alle maḥatte rišayye damixi
gorgis kətwayle əšmo d hno fohamwa w omər koməftakər hiye b ruḥe komər i dukṯaṯe latyo xliṯo u medano d kowe latyo hawxa mede d lowe noše iḏoṯe kosaymile lo daməx xayifo fayəš koməftakər mən yo u hnano w man ne an nošani d kosaymi i maʕrifaṯe d kosaymila aʕmayye
hawi komər hul li saʕaye ʕaṣro baṣuṣ daməx u abro du malko taʕobo yo u yawmo kule kəmhalxi koməhne ʕal as səsye ha komihəz nayəs w daməx
komər gorgis hawyo i saʕaye ʕaṣro šaməʕ qolo qolo d hawxa zʕuro d ʕumre traḥṣar tloṯaḥṣar əšne
koqore yabo yabo ḥa madʕalle aʕle qolo madʕalle aʕle u ḥreno mə kəmmət mə kəbʕət omər kurem abri omər tux emi kəbʕolux
košoməʕ u qolo lə kḥoze noše aṯi u babo du zʕuro d əmmina ka lo kəmmət inno haṯe šrolo i škaftaṯe du malko daǧ ǧənnat yo
w annaqla ʕaṣriye aǧ ǧənnat kolətmi gab u malko koyətwi koməǧġoli mə səmme kul ḥa mən səmle mə maḥrawle mən mdaywalle bu ʕulmo mə səmme mə ṭralle mə hnalle
kolətmi l ḥḏoḏe lo kəmmət u zʕuro aṯi qrele lu babo aṯi hano gorgis šaməʕ qole
mhalaxle u zlam d əmmina u ǧənni u zʕuro u abro kəmšayele komər yabo hani manne komər abri hani noše azole ne b darbo raḥuqo komər yabo miḥase babux man ne amalli man ne
komalle hani u abro d abgar malko baṣuṣ yo w u ḥawrayḏe gorgis komər l ayko gəzzehən komalle gəzzehən gdamṭən i barṯo du malko du məsqof i šəmšo du ṣahro komaḥkən ak karewən bu šufrayḏa w šafərto yo ġalabe ṣpahi yo mede ʕuǧbo ṣpahi yo i kačkaṯe
annaqla u zʕuro komalle yabo aydarbo gmoṭən la dkoṯanək aydarbo gdəhni komər abri walla kobaʕno d omannox w towe noše mənne šiyar ze gədmanfaʕʕe i štaġaliye d gdomannuxyo komalle yabo amar balki howən šiyar
komalle ḥur gəzzehən ṣafro gruxi ʕal as səsyaṯṯe w gnəḥti gnəḥti l arʕe du šalwo hano u šalwano d kətyo bəṯr minan
komər w hənne saloqe l riše du ṭuro bəṯr mu šalwawo kit kurfo rabṯo b fəlge di kaše komər haṯe lo koṭəryo noše šopəʕ abadan lə kṭəryo nošo d šopəʕ bu darbano va
gud lowən as səsyaṯṯe towe ġalabe w marahṭi me arʕe du šalwo hul l riše du ṭuro marahṭənne b naqla ḥḏo a tre səsye lə kxəlṣi mina mi kurfaṯe
komər hama d əmmina yabo xaliṣi mina w bəṯr komər bəṯr abro heš kətte ʕiquṯo bəṯr mayo ste komər mə kit komər gəzzehən l feme dam maye rabe w fema dam maye rabe lappe lo qəṭʕi lo hənne w lo as səsyaṯṯe e komər aydarbo yabo gqəṭʕi komər kit šeno maḥatto b fəlge du darbo yo ʕal feme dam maye
šeno iḏəʕto mbayanto yo xəd bi iḏo qṭəʕto yo ʕal feme dam maye yo gəd maqalbi i šenayo kit lġomo d səsyo du baḥar taḥta bas maydi lu lġomawo w gəršile gnofəq u səsyo du baḥar w hano u səsyano ġalabe qawyo yo w rabo yo gmaqṭaʕʕe lu gabo ḥreno hənne w as səsyaṯṯe w bəṯr kit šeno tamo ste gmaqalbila gmaḥti u lġomawo disa taḥta w gmadaʕrila gdoʕər l dukṯe u səsyawo
annaqla gorgis u medano kule košomaʕle bəṯr me d azzehən u zʕuro w u babo azzehən maḥatle riše annaqla lebe ṯniḥ maḥatle riše w daməx
ṣafro qayimi qayimi ga disa aṯi maye mašəġġe iḏayye w foṯayye aṯile qroṭən maqraṭṭe w ḥzalle as səsyaṯṯe nafiqi qm u tarʕo mədde las səsyaṯṯe rawixi aʕlayye w yalla naḥiti naḥiti l arʕe du šalwo
b arʕe du šalwo gorgis koḏəʕ u abro du malko gədḥoze kurfo rabṯo gnošəf maz zuḥṯe gǧorele mede lo qodər soyəm mede gzoyəʕ ġalabe gzoyəʕ mina
komalle gorgis komər l baṣuṣ komər tux ya aḥuno ḥozina gəmǧarbina as səsyayḏan harke man minan u səsyayḏe d man minan ṭaw mu ḥreno yo gmarahṭinanne marke m arʕe du šalwo hul l riše du ṭuro d ḥozina ayna mənne gšopəʕ u ḥreno
annaqla baṣuṣ koḏəʕ u səsyayḏe i naqla d mnaqele u səsyo d ruḥe ṭrele u səsyo kḥel l ruḥe u ṭowo w hule u ḥreno lu ḥawro u abro d malko yo hiye lo kobəʕ u səsyo bargile w lo kowe d rowaxle hiye w d obe u kḥel l gorgis omər e gmarahṭina
omər yalla ḥozina kqoyəm omər slaq hat omər lo hat slaq ʕawwəl man hano gorgis komər l baṣuṣ
baṣuṣ mašḥalle qarʕe du səsyayḏe w xud xud u hno xud u buġro d nofəq mi tfənge saləq l riše du ṭuro klayto lo kali bu darbo kule qrele me tamo me lalʕal omər de slaq annaqla hat stene annaqla dukṯo fayišo raḥuqto ṭowo baynaṯṯe
saləq rahəṭ l fəlge du darbo aṯyo i kurfo naḥət mu səsyayḏe w grəšle u sayfo hǧəmle aʕla mḥelela bu sayfo qṭiʕole bu fəlgo w mkamele aʕla qṭilole ṭowo w disa rawəx ʕal u səsyayḏe w saləq
baṣuṣ məllele omər b fəlge du hno du darbo kalət qay omər yabo omər u səsyayḏi lo qadər soləq b naqla ḥḏo ṯnəḥno tamo ṯniḥ lo qadir gmoyaṯwa omər ḥzelux omər e qay kobaʕla mamro hat mnaqelux u səsyo mbelux l ruḥux ṭowo w huluxli u bargilano ma lo kəḏʕət ze hat ste gšəpʕətli
gaḥiki əšmo malaxxe komər malaxxe mhalaxanne tloṯo arbʕo saʕayat hul bəṯr me fəlge d yawmo
maṭən lam maye xəd məlle u ǧənni annaqla gorgis koḏəʕ u hno
kali baṣuṣ koḥoyər ooo maye rabe aydarbo gqəṭʕi ʕal am mayani komalle l gorgis komər ya aḥuno aydarbo gqəṭʕina ʕal am mayani komər lo zayʕət kətlan darbo aʕlayye aydarbo komər kətlan darbo komər uʕdo gḥozət
azzeyo mhalaxle ḥəlle hawxa bu gabano w pano ḥzele i kefo d məlle aʕla u ǧənni maḥatle amṭele qayso d baluṭo hawxa qawyo txəsle taḥt i kefayo w maqarsole maqalbole maqalbole ḥəlle hawxa xəd komər məlle u ǧənni kale u lġomo taḥta mədle lu lġomo w grəšle naqla ḥzalle am maye ftiḥi ʕal a tre gabe nafəq u səsyano šubḥo l əšme d aloho ko səsyo kibe kibe xud kalak
omər slaq ya aḥuno maslaqqe a tre səsyaṯṯe w hənne ʕal ḥaṣe w ḥəṣle u lġomayḏe xəd u barqo maqaṭʕile lu gabo ḥreno naḥiti disane bu gabawo ste ḥəlle kit kefo xtayo d kətyo bu gabo ḥreno d maqalballe hayo ste maqalbole maḥatle u lġomo i naqla d maḥatle u lġomo taḥt i kefo daʕər u səsyo du baḥar ʕabər lam maye w azze
komər annaqla hənne malaxxe u yawmawo haka damixənne b dukṯo malaxxe annaqla komhalxi disane gdəʕrina gdəmmina čiroke yo
malaxxe ʕaṣro ʕəsri ḥamšo ʕəsri yawme komər yawmo ḥzalle maṭən koḥayri ga šubḥo l aloho maṭən l walaye rabṯo nošo lo koḥoze lo i qamaytayḏa lo i ḥaraytayḏa
annaqla gorgis komalle l baṣuṣ komər ya aḥuno ono komanno hama i walayaṯe yo d kəmmi aʕla i walaye du malko du məsqof omər alo lo koḏaʕno aydarbo towe gḥozina noše gəmšaylina
omər ḥur daʔiman košəmʕina mas sowayḏan kəmmi u səsyo kḥel foṯe xer yo annaqla ya aḥuno komər gmoṭina li walaye marfi komər u hafṣoro du səsyayḏux w ḥozina p ayna tarʕo d kole tamo gtowina ḏ̣ayfe aʕlayye komər e
ʕabiri d əmmina li walaye komər marfele baṣuṣ u hafṣoro du səsyayḏe w mhalaxle u səsyo koʕobər me darbo w nafəq b darbo mu šuqano lu šuqano
komannux fəlge di walaye qṭiʕole hul d kali qum bayto naʕimo xud bayto d tanuro kali tamo
koḥayri ga kal kit ḥḏo ḥurma sawto kal koʕəzlo ʕal u dulabo koʕəzlo ketono naḥiti mas səsyayṯṯe šlomo aʕlax yade ḥəlla hawxa aʕlayye əmmo ahla w sahla ya a zʕurayḏi əmmi kḥuyat ḏ̣ayfe
ḥəlla ḥeḏər ruḥa əmmo ba ya a zʕurayḏi ayko gḥuyono aḏ̣ ḏ̣ayfe koḥozutu ono w i qaṭənaṯe w u dulabano na ma aydarbo w ayko gmaḥtanxu ono aḏ̣ ḏ̣ayfe ʕayni w riši bas aydarbo gmaḥtanxu
qoyəm gorgis maḥatle iḏe bi barikayḏe mofaqle ḥamšo dinore d dahwo w mdawdḥile l iḏa ḥəlla haṯe koḥəzyo ḥamšo dinore d dahwo b iḏa aʕ ʕurṭoṯe haw kokolən eba
ḥəlla ḥeḏər ruḥa hawxa ḥəlla kale u šunək d komašiġo qeməsta ebe kit šunnəkat komašiġi aq qemistoṯaṯṯe i naqla d komašiġənne kodayqənne bu šunkawo daqana di daḥṯo šəryo mədla lu šunək ḥəlla i qaṭən kala ʕam gaba
mḥela u šunkawo b qarʕa di qaṭən ṭrela ann əḥrayḏa nəfqi b ṭiza va midole mi duvayḏa mḥalqola w karixo bu gabo ḥreno u dulabo aṯi quma mədla lu dulabo səmla tre falqe mḥalaqla larwal hawo ste annaqla əmmo ahla w sahla ʕbaru
ba koḥəzyo aḥ ḥamšo dinore du dahwo u yawmayḏe kule koʕəzlo i ḥurmaṯe koməfqo ruʕe d qamari bu ʕzolayḏa w ruʕe du qamaryawo mar koʕayšo ebe yaʕni bas annaqla ḥzela ḥamšo dinore haw kəḏʕo aydarbo yətwo qaymo mə d saymo mən d amṭo mən d hnalle
yatiwi azzeyo qayəm maḥatle iḏe bi barikayḏe hulela dinoro omər yade zax amṭaylan ḥšamto əmmo lo yade kal kit kallawat omər lo ġamo layt hanək elax ne
haṯe azzayo bu dinoro ayko azzayo amṭela b čarxi ḥšamto la tre w em las səsyaṯṯe w aṯyo aṯyo maḥašmila yatiwi kətla kmo bandoke maḥatlalallene w kətla mxadde d hno ze di kalpke maḥtola taḥte rišayye damixi u lalyawo amar
ṣafro qayimi disane hulela dinoro d dahwo omər zax amṭaylan muklo d əxlina haṯe i sawto haw kəḏʕo mə saymo koḥəzyo ak kallawani konəḥti aʕla haṯe mede lə ḥzela baḥ ḥayayḏa amṭelalalle qroṭən 
annaqla hiya kəbʕo mən noše ne m ayko ne l ayko gəzzehən l ayko gdoṯən kəbʕo d əḏʕo
məllalle əmmo kurem hatu l mən aṯutu m ayko hatu omər yade aḥna aṯina nuxroye na mu aṯro d abgar malko košəmʕutu ebe mede
əmmo alo yade me zawno babi omarwaylan aṯro d ṭuro yo w oṯewa karewən məǧġoliwa hama raḥuqo yo ġalabe omər aḥna me tamo na e əmmo l mən aṯutu mə kəbʕutu
annaqla u kalla kofotəḥ u lišono w koməhne i ḥurma hawyo ġalabe ṭawto laf alle w korəḥmalle məllela omər yade kobaʕno d omannax mede lo nofəq me femax əmmo ya abro xlo gəzzino gədməǧġolino aʕlayxu mede
omər alo aḥna aṯina kəbʕina d əḏʕina i barṯo du malko ayko yo p ayna quṣro kodəmxo
əmmo haṯe amar eli ono gdəmmallux gməblallux taḥt u quṣrayḏa taḥt u šabokayḏa omər e
bəṯr me d maqraṭṭe annaqla baṣuṣ fayəš bu bayto w azzən gorgis w i sawto i armalto d əmmina hure azzehən əšma hure azzehən bu darbo me šuqo l šuqo nafiqi l dukṯo rwəḥto hawxa quṣro ḥeḏore kit surəh ʕeloyo
məllale əmmo ḥur ya abri ha ha u šabokawho d lugab hawo ʕal i odaye d kodəmxo eba i barṯo du malko i šəmšo du ṣahro omər e daʕiri aḏəʕ u darbo aḏəʕ i dukṯo ṭowo
daʕiri məllela omər yade maḥweyli dukṯe d ḥadodo əmmo ḥadodo lo zaḥftər maḥ ḥadode
mbela gab ḥadodo məllele omər səmli hiye ḥzewayle i dukṯo omər səmli arbʕi seke u yurxaṯṯe d əmmina ṣiṭo w fəlge i ḥḏo w bəṯr me fəlge d yawmo gdoṯeno gmobannənne minux w mparčaq qarʕayye hawxa əšmo ṭrowən ʕawode me laltaḥ ṭrowe mparčqo d ḥa qodər doyəq aʕle u ḥadodo omər e
azzeyo hawi fəlge d yawmo maʕralle bəṯr me fəlge d yawmo disane azzeyo gab u ḥadodo amṭele as sekayḏe hulele ḥaq dəṯṯe lu ḥadodo w aṯi
aṯi yatiwi annaqla i sawto lo kəḏʕo mə amṭalle kamṭalle bab buzarʕani kamṭalle bal luze w bag gawze w bann abišoṯe
komaḥto qumayye kallawat škur mene d aloho mi yawmo d aṯən tre yawme heš dinoro lo maṣrafla w kul d koṯən d kəmmila amṭeylan amṭeylan mede kobela dinoro w tre
yatiwi hul i saʕaye ʕaṣro i saʕaye ʕaṣro qayəm gorgis məlle l hure omər yade haw bolux ʕal aḥuni madmexe ono balki miʕawaqno əšmo əmmo zux ya abro aloho howe aʕmux hama bu lalyano l ayko gəzzux omər kətli šuġlo bu lalyano gəzzino əšmo kətli hawxa darbo gəzzino w gdoʕanno əmmo e zux azze
komər annaqla məllan gorgis kəmmi iḏe ġalabe qwiṯo wa azzeyo saləq ʕal u surəh w qaləb lu gabo ḥreno li bəstono
azzeyo taḥt u šaboko d məllale u šabokano di barṯo du malko kodəmxo ebe bəṯre bi odaye me laltaḥ tamo ze komaḥət i sakṯo bu šuro w moḥe iḏe aʕla komaʕbarla fəlge d ṣiṭo kosoləq aʕla kodoyəq ḥreto kosoləq aʕla hul d saləq lu šaboko
saləq lu šaboko ḥzele ga kal kit ḥḏo barṯo daməxto šubho l əšme d aloho ayna d maḥatle əšma i šəmšo du ṣahro lo ġaləṭ komabahro xd i šəmšo du ṣahro 
ga kal kit čarke ḥewarto ʕal foṯa heš kobola šufro zəd me d kətyo hiya šafərto w kit šarbo d maye qum riše w kit ḥabušo b feme di šarbo dam mayanək qayəm mədle lu ḥabušawo w nkətle nkatto mine w štele əšmo mam mayanək d kətwayne bi šarbo w tlele i čarkayo me ʕal foṯe w nšəqle bayne ʕayna w omər koṭolabno m aloho w mu malko di arʕo w di šmayo tuyat u naṣib d aḥuni baṣuṣ w naḥət
annaqla konoḥət disa kogorəš as sekayḏe hul d naḥət laltaḥ ṭʕəlle as sekayḏe w aṯi aṯi lu bayto bəṯr me fəlge d lalyo maḥatle riše daməx hul ṣafro
ṣafro u aḥuno qayəm omər omər ayko wayt b ramšəl kule lə ḥzelilux lo latwayt damixo hawino šiyar tre tloṯo kore lə ḥzelilux omər nafəqwayno hawxa hama ono ste b hn diḏi ʕayəqwa əšmo nafəqno larwal šqili hawa naḏ̣əfto
omər konəfqət koṭorətli b tane ono ʕam haṯe hure u lalyo kule lo daməxno me reḥe daf fəšwoṯayḏa w daʕ ʕurṭoṯayḏa 
omər kobəʕ ṭəʕnət a kmo yawmani d ḥozina be aloho aydarbo ksoyəm qoyəm u yawmawo ze amar maqḏ̣alle annaqla dəʕrina li barṯo du malko
ṣafro qayimo koḥayro i šarbke dam maye noquṣto yo u ḥabušayḏa nkito yo man koṯe u tarʕo ṣxiro yo man aṯi ʕabər mḥayro ġalabe hnela qrela li xodumtayḏa mʕayaṭla aʕla əmmo man ʕabər l riši larke b lalyo
əmmo ya u malkṯayḏi nošo lo ʕabər əmmo lo kowe abadan əmmo ʕabər nošo kale u ḥabušayḏe nkito w am mayayḏi šatye aydarbo u medano kowe
əmmo lo kowe ono lo ramišono me qm u tarʕo u tarʕo kṣəxratle me lawġul noše lo ʕabər d lo dayqat ʕal u tarʕo d fətḥatliyo ono gʕəbrono gabax nošo ḥreno lo ʕabər i zʕurtaṯe komər mḥayro ġalabe u yawmawo məftakarla
dəʕrina annaqla l gorgis bu lalyo deri lalyo d əmmina qoyəm naqqa ḥreto bu miʕad d azzeyo u lalyo qamoyo gəzzeyo disane hawxa gəzzeyo ksoləq xəd saləq u lalyo qamoyo kšote mam maye w gnokət u ḥabušawo nkatto w disane gəmʕale i čarkayo me ʕal foṯa w gnošaqla bayne ʕayna w gdomər koṭolabno mu moro di arʕo w di šmayo tuyat naṣib d aḥuni baṣuṣ w naḥət disane naḥət disane aṯi lu bayto
haṯe i zʕurto dəʕrina ela ṣafro kqaymo disa kḥəzyo am mayani disa noquṣe ne w u ḥabušayḏa nkito w ʕaṣriye ṣxəlla u tarʕo səmla u ḥəšwayḏa kəḏʕo ruḥa daqana hiya ḥšula əmmo balko ono u lalyo qamoyo lo ṣxərwayli me lawġul nošo ʕabər i xodumto leba azzayo lu ḥabušo nkətla w štela maye kowe yaʕni bas u lalyo da tre annaqla aḏiʕo hno nošo koṯe koʕobər r riša
komər disane u yawmawo maqḏ̣alle muklo w yatiwe lo konəfqi larwal w lo kəzzehən l dukṯo kamṭalle i sawto mede d kəbʕi latte šuġlo larwal u šuġlaṯṯe hano yo
u lalyo da tloṯo ṭʕəlle ruḥe disane baṣuṣ komər de yabo komər lo kəmmətli l ayko kəzzux w l ayko koṯət w lo koməhnət komər hat uʕdo itaw w fəš d ḥozina be ma kəzzino kšoġanno lu hno d aṯinale li masala d aṯinala
azzeyo u lalyo da tloṯo disa saləq lalʕal maṭi štele maye w nkətle u ḥabušo w maʕlele i čarke me ʕal foṯa
zbəṭla iḏe səmla u ḥəšwayḏa lo damixo əmmo man hət malli əns hət ani ǧən hət omər aləh ya ḥoṯo ono əns no w kali əmmo uʕdo kibi qəryono d oṯən ar rumoye d babi gsaymilux falqo rabo aḏnux
omər u mede d əbʕat kibax saymat bas ono gdomannax mən no w man no m ayko aṯino w bəṯr d əbʕat kibax saymat
annaqla komər hiye ste gorgis greʕuno ġalabe ṣpahi wa w heš naʕimo yo bu ʕumro ʕawwəl di hnayḏe d ʕumre yo ʕəsri əšne yo ʕumre hawxa mede komər ġalabe ṣpahi wa w greʕuno qawyo qumṯo ḥliṯo kit aʕle
məllela omər ono aṯino ono w aḥuni u abro d abgar malko aṯina mu aṯrayḏan hani tre haka tloṯo yarḥe kəmhalxina bu darbo aṯina lašanax šamiʕina bu šufrayḏax aṯina haka rəḏ̣̣yat məblat l aḥuni
ḥəlla aʕle hawxa əmmo haka aḥunux xdoṯux yo xwan ono raḏ̣yo no omər gud lowe šafər mini aṣpah mini xwa lo maqablat i naqlayo heš lə gnəfqina mi walaye d babax kibax obat xabro aʕlan zəbṭilan qəṭlilan
əmmo aydarbo omər ramḥəl xd u čaxano gəzzino ono uʕdo gəmḥaḏ̣arno tloṯo səsye aḥna kətlan tre səsye gšoqanno səsyo ḥreno w gdoṯeno xəd u čaxano gmobannax w gnəḥtina gḥəzyatle l aḥuni haka li maʕǧablelax xwa i naqlayo u mede d əbʕat kibax saymat disane w haka maʕǧablelax xwa gəmhalxina tavda aḥna u darbayḏan gdəʕrina lu aṯrayḏan
komər həngi hiye greʕuno ṣpahi wa ʕabər b leba maqbela i zʕurtaṯe omər məllale zux u lalyo ḥreno xd u čaxano gkəlyallux ono harke annaqla komər hiye ste u yawmawo lo kalyo mḥaḏ̣alla ruḥa aǧ ǧulayḏa u mede d kətla me dahwo me semo me almas me hno kule mḥaḏ̣alla azze hiye annaqla hiye ste fṣiḥoyo yo u mərad d lebe hawi u mede d obaʕwa hne hawxa b hasani maṭile
aṯi məllele lu aḥuno lo ṭrele i sawto d šəmʕo w d əḏʕo bəṯr mšadrole omər zax amṭilan muklo məlle lo omər i masalayḏan tayimo omər aydarbo tayimo omər hawxa adlalyo uʕdo gəzzano zunilan səsyo ḥreno w adlalyo i saʕaye ʕaṣro gnəfqina dəʕrina omər gdəʕrina dlo mi šəmšo du ṣahro omər bele gdoʕanno ono omər maṭina hat mənyo u šuġlayḏux hat lo kəbʕətla omər e ono ʕašana aṯino
komər u yawmawo azzehən zwənnanne səsyo ḥreno w ʕaṣriye fayiši hul d hawi čaġ du mazlaṯṯe aṯi maḥatle ʕaṣro dinore d dahwo b iḏe di sawto d hure omər yade annaqla kazzano b xaṭər diḏax annaqla hure lo fayəš dəʕwiṯo bi arʕo bi šmayo d lo dʕelalalle əmmo aloho howe aʕmayxu w išalla u məradaṯxu howe u mede d əbʕutu howe bu hno
azzən daʕiri mina maṭən lu hno məlle l baṣuṣ omər zux hat bəṯr u quṣro lu gabo d kətyo xalyo zux klayli tamo ono gdoṯeno gdəzzino mamṭena w gdoṯeno
saləq omər i šəmšo du ṣahro ḥaḏ̣ərto wa manaḥtole ṭʕinole ʕal ḥaṣe manaḥtole naḥət bas sekanək va w grišile disane daqane nošo l oḏəʕ hno bəṯr me d naḥət qaləb ʕal u surəh ze mḥalqile tamo b gurto w azze
azzeyo maṭi ḥzela u aḥuno baṣuṣ ze greʕuno ḥalyo yo əmmo maqbeli rawixi ʕal as səsyaṯṯe w yalla tlalle laf u atraṯṯe bu darbo d aṯən ebe
annaqla gdəʕrina bu darbo gdoṯən naqqa ḥreto disane gmoṭən lam mayanək disa ggərši u lġomo du səsyo w gdoṯe u səsyawo disa gdoʕər maqṭaʕʕe ʕal am mayanək w gdəʕri gmaḥti u lġomayḏe taḥt i kefo ḥreto w gəmhaxli
gəmhalxi komər yawmo gmoṭən maḥti b dukṯo yawme d ḥušabo hawi aʕlayye gmaḥti məṯnoḥi
hawi hawxa af i saʕaye ʕaṣro mede naqla hano gorgis azze hawxa malaxle nafəq laf u ṭuro va azzeyo l ṣaydo mede kale i barṯo du malko w d əmmina baṣuṣ u gawrayḏe yatiwe koṭore mənne hiye i naqla d koyətwi koṭore mənne daqana d fayši məǧġoli ʕam ḥḏoḏe w rəḥmi ḥḏoḏe mede hno d lowe hiye yatiwo baynaṯṯe
komər hənne yatiwe hawxa naqla baṣuṣ koḥoze ga kaṯi ḥa karyo həngi karyo yo koqorəlle kəmmi qumṯe ṣiṭo w daqne druʕo hamma xd u ʕalʕolo mədle li šəmšo du ṣahro maḥtole ʕal kaṯpe w tlele
hano baṣuṣ l aḏəʕ mə soyəm fayəš soyəm hawar hawar gmaʕle qole hawara azzayo azzayo azzayo košoməʕ u qolo aṯi laf ele mə kit mə hawi mə lawi komalle walla ya aḥuno azza azza aydarbo man yo azzayo komər i šəmšo du ṣahro aydarbo azza komər aṯi ḥa qumṯe ṣiṭo daqne druʕo maḥtole ʕal kaṯpe w xd u ʕalʕolo tlele bu šalwano va w azze
komər ḥaru bayto aṯi məblole me qumux lo qadirət d saymət mede komər xlo ono qadənno samno ḥozeno huleli darbo d samno mede
komər annaqla fəš harke ono kazzino kazzi bəṯre haka qadənno samno mede xwa i taʕbayḏan kula gəzza bam maye yatu tamo annaqla komər gorgis falət bəṯr u zlamano
kul d komhaləx əšmo koḥoze ruʕyo kal komoḥe laʕ ʕezayḏe baq qayse w ba hne komaltamme l ḥḏoḏe komər harke va azzayo harke va azzayo
qrelele komalle mən yo komər u karyo d kətyo daqne druʕo mbele i šəmšo du ṣahro harke va mṭawṭəḥ komər ayko va komər harke va af sloqe d yawmo
azze laf lugab ḥzele ruʕyo d ṣafure hawo ste komaltəm aṣ ṣafurayḏe komoḥalle baq qayse komər harke va azzayo maṭi l baqoro hawo ste hawxa
annaqla komarre komər toxu bəṯri gorgis komarre lab baqore lar ruʕye komər toxu bəṯri hani ze ar ruʕye di dukṯayo ne du aṯrawo ne kəḏʕi dukṯe du karyano
kətle gubo konoḥət bu gubawo bas nošo heš lo naḥət lu gubo heš lə ḥzele arʕe du gubo lo kəḏʕi u gubo noşe lə gmaǧre mqadəm laf u gubawo
hano karyo yo bas isan bi arʕo laybe aʕle kətle sayfo d barqo gmoḥele b šeno košolaḥla bu fəlgo
aṯən maṭən l feme du gubo əmmi harke naḥət harke yo dukṯe hano harke yo
gorgis koḥoyər mara d ḥoze arʕe du gubo mede laybe ḥozele
komər qayəm məllelalle lani lar ruʕye lab baqore omər zoxu amṭewullan ḥawle d ḥozina man kqodər noḥət azzehən komər kul ḥa mənne amṭalle ḥawlo amṭalle šawʕo ḥawle
aš šawʕo ḥawle maṣrənne b ḥḏoḏe annaqla komarre lab baqore w lar ruʕye man gnoḥət ḥa me tamo ksoyəm ruḥo hno gdomər ono gnoḥatno maṣərre manḥatte lo naḥət ḥawlo ḥa qrele omər hawara mosequlli mosaqqe ga kal koḥrele b ruḥe mlele aǧ ǧulayḏe u baqoro naḥət hawo ste lo qadər
ḥzele gorgis ga masale lo kəmhalxo d lo noḥət hiye omər maṣirulli ono maṣərre manḥatte komər naḥiti aš šawʕo ḥawle tayimi hul d maṭi l arʕe du gubo du gubano
šrele ruḥe koḥoyər ho u gubo mag gabayḏe kəzze dkoṯe rwiḥe odawat kit dkoṯe xəd basəm me quṣro yo lawġul
kəmhaləx annaqla lo koḏəʕ ruḥe ayko va gəzze ayko va gdoṯe komhaləx mu gabano lano koʕobər l dukṯo komallux arʕa hawxa mede naḏ̣ifo mu marmarano mu ḥeworo səmto w dkoṯe ad došakani maḥte a mxaddani maḥte koḥoyər kala i šəmšo du ṣahro yatuto kobəxyo w kale u karyo maḥto riše ʕal barka kale damixo
koḥayro aʕle kəmmole aydarbo aṯət larke komər aṯino aydarbo aṯino aṯino bəṯrax kəmmo alo ono kəmmono haw koxəlṣina lo ono w lo hat mi hnaṯe mu qeṣano
komər ba aloho rabo yo haka qadənno samno mede
kəmmole ḥur hano u zlamano qḏole lə gməqṭəʕ gud lowe bu sayfayḏe u sayfayḏux hat haka kəbʕət d əḏʕət ze mǧarab maḥat ʕəsri maǧidiye w mḥayene bu sayfayḏux haka u sayfayḏux qṭiʕile xwa gqoṭəʕ qarʕe w haka lo qṭiʕile xwa lə gqoṭəʕ qarʕe
qoyəm gorgis maḥatle ʕəsri maǧidiye w mədle lu sayfo w maʕlele hul d qadər mḥele qṭəʕle arbʕo w fəlge
omər məllale əmmo ḥzelux alo əmmo wariḏo d qḏole lə kqoṭəʕ u sayfayḏux
omər naxa aydarbo gsaymina əmmo u sayfayḏe kale mʕalqo manḥatle u sayfayḏe maḥatle ʕəsri maǧidiye ʕal ḥḏoḏe mḥelele ḏ̣arbo lo ġalabe qwiṯo naḥət naḥət fəlge d ṣiṭo bi arʕo qṭəʕle aʕ ʕəsri maǧidiye w naḥət bi arʕo əmmo hano dlo hano qoṭaʕle lo koməhne
omər de annaqla maḥat mxadde taḥte riše hiye ste u zlamayḏan həngi rahəṭ taʕibo yo daməx fayəš lo qayəm grəšla barka me taḥte riše maḥətla mxadde w hul d aloho hulele mḥele u sayfo maṭəlle qarʕe lu gabo ḥreno komallux dlo qarʕo qayəm
qayəm zbəṭle gorgis w hiye w hiye bu gabano bu xərr w bərr kəzzehən hno hul d qayər me d qayər naḥət nafəl taḥte
alo omər hano ze ṯniḥina mine koḥoyər bu quṣrayḏe u gubawo d kətyo gubo me lawġul quṣro yo koḥoyər lu dahwo laʔ ʔantiqa d kit u mede di arʕo d kit gab am malke gab aš šulṭone layt gab aš šulṭone xəd kit gab u karyano
komalla komər lo kəbʕina tə mede mani mhalax zan aḥna xəlṣina u faqirawo d baṣuṣ gəzze gsome hənge gboxe tamo zan dəʕrinale
aṯən kale u ḥawlaṯṯe hno məllale əmmo slaq hat omər aydarbo gsolaqno ono kəmmole ono kəmmallux hat slaq ṭro masalqilux elux gud ono səlqono lə gmasalqilux ar ruʕye omər lo kowe solaqno ono ṭorenax hat b arʕe du gubo kəmmole hat hway fham əšmo xəd kəmmallux ono komər abadan lə groḏ̣e abadan d soləq bari mina gdəmmole ḥur ono kəḏʕono u medano gtowe gsəlqono ono lalʕal w lo gəršilux elux w annaqla hənne tamo ar ruʕye ab baqoranək gəmqatli aʕli
bas kit mede ḥa əmmo bəṯr me d lo gəršilux gdoṯe tre ʕarbe larke l arʕe du gubano ʕarbo komo ḥa semoqo
a tre ʕarbani əmmo gqaymi l ḥḏoḏe gəmqatli əmmo i qyamto d aloho gmaqimila ʕam ḥḏoḏe a tre ʕarbani lo kəḏʕət bəṯr bi ḥarayto lo kəḏʕət ayna yo u semoqo w ayna yo u komo m ḥḏoḏe
hat kobəʕ towət fohumo kobəʕ d əḏʕət ayna yo mənne yo u semoqo w ayna yo u komo me d əšmo baṭili bəṯr b saʕaye d mqatli baṭili gəmḥalqət ruḥux ʕal ḥaṣe du semoqo gmosaqlux lalʕal ʕal feme du gubo w haka aloho šqile minux w minan ma trayna xwa gdoṯət ʕal ḥaṣe du komo u komo gmanḥatlux gmobelux šawʕo baḥare raḥəq ma dkoṯani bəṯre šawʕo baḥare gəmḥalaqlux
komər hiya ḥzela layt fayda d soləq hiye bari mina qayəm aṯi həzle u ḥawlo aḏiʕi tamo lalʕal ggərši yani maṣrole grišalle ar ruʕye grišalle məsqalle lalʕal
komər i naqqa d saliqo lalʕal haw fayəš kətte fəkr mede innu kit nošo laltaḥ koḥayri ʕal i zʕurtaṯe šubḥo lu xaloqo d xliqole lo ʕayno ḥzela bi ṣpahitiyaṯe w lo nošo mənne heš bu ḥulmo lo ḥzalle mede hawxa ṣpahi
ṭaʕəlle lu zlamayḏan l gorgis laltaḥ w hənne d lo ṭoʕənwayle ze lo koməsqiwayle
qoyəm annaqla gorgis ḥzele fayəš saʕaye saʕaye w fəlge lo ḥawlo naḥət w lo mede
naqqa ḥzele xəd məllale i šəmšo du ṣahro nafiqi a tre ʕarbe d məllale aʕlayye nafiqi w mbasasse b ḥḏoḏe qale qarʕayye komoḥəlle l ḥḏoḏe u qolo kəzze li šmayo
w bu gubano w pano komoḥən l ḥḏoḏe kəmmət uʕdo ḥa gmaġər u ḥreno taḥt i arʕo
hiye koḥoyər aʕlayye kosoyəm lə ksoyəm be ma aydarbo qodər mḥaləq ruḥe ʕal ḥaṣe du semoqo lo kolən d qodər mḥaləq ruḥe w kozoyəʕ d oṯe ʕal ḥaṣe du komo w arʕe du gubo ze latyo ġalabe bahuro d ḥoze ṭowo
komər xəd məllale bəṯr b saʕaye taʕibi əšmo rafən a tre ʕarbayḏe naqla hama mḥalalqe ruḥe omər ya rab d ḥozeno be ma aydarbo gtowe lo kəmmət a tfaqat d aloho aloho hawxa kobəʕ aṯi ʕal ḥaṣe du komo
mḥalaqle šawʕo baḥare lugab mi dukṯo d kətyo mə hno b aṯro lo he nošo mu aṯrayḏe šaməʕ bu aṯrano
koḥoyər b ruḥe ayko yo kale b walaye ab botayḏa lanne x dəṯṯe an nošayḏa kəzzehən w koṯən koḥoze hno azze mhalaxle
mhalaxle annaqla koḥoyər kit aʕme əšmo d kallawat bas layt aʕme ġalabe lo səsyo w lo mede
komhaləx baš šuqone di walayaṯe qoyəm koḥoyər bu gabano w pano maṭi l dukṯo koḥoze disane kit ḥḏo ḥurma sawto annaqla haṯe ḥəzyole koʕəzlo abrisam bi tašiye
koʕəzlo u abrisamano koməfqole xəd i manṯo du ṣaʕro kogəršole kəmmət ʕal u čarx kosaymole
ḥəlle omər walla haṯe dukṯi yo adlalyo ḥozeno gəmšayanno i ḥurmaṯe gud ḥuyo gaba ḏ̣ayfo ṭowo yo
drele šlomo ʕal aḥ ḥoḏ̣ure w aʕla omər šlomo aʕlax yade əmmo ahla w sahla ya abri mə kəbʕət omər alo zlam nuxroyo no gədḥuyatli adlalyo harke gabax saymat ṭowuṯo aʕmi əmmo tax taw ġamo layt ahla w sahla
yatu qayəm mofaqle disa hulela annaqla layt aʕme kallawat hulela dinoro
koḥayro hiya koḥayro ḥzela aḏiʕo dahwo yo bas lo kəḏʕo mə kallawat ne hani ak kallawani dəṯṯe latne xəd dəṯṯe
maḥatla bi barikayḏa azza amṭelale muklo w yatiwo xile yatu komalla yade ṣahyo no d obatli paške d maye ʕabiro lawġul amṭelale čaqane d maye
koḥoyər am mayani hawxa lanne ġalabe naḏ̣ife mḥawdle ne maḥatle štele štele paške mənne ṭaʕmayye maluḥo yo madaʕrile lebe daʕər mənne madaʕrile omər yade hani mə maye ne alah am mayani dəṯxu lanne basime
ḥəlla aʕla əmmo abri mə gdəmmallux alo minux komətle m aloho lo komətle hani am mazruqe di ḥurmayo ne
omər qay əmmo maye latlan kətlan ʕayno d maye kiba ḥut rabo koṣoxər i ʕayno dam maye aʕlan kul šabṯo gud lo mqadminale barṯo lo kobelan maye u ḥutano
komər lu ʕuǧbo rabano u medano ze kowe kəmmo e alo medano ze kowe
w adlalyo lalye di ʕruto yo i barṯo du malko dawra yo b lalyo gəzzehən gməblile i barṯo du malko gmarfəlla gdoṯe gbolaʕla me d nafəq gnoḥət əšmo d maye gəzzano aḥna bəṯr ṣafro gəzzano kit gurne laltaḥ mi ʕayno koməmloyi maye kul ḥa gmobele gḏono tre gḏone d maye w a gḏone trani kobəʕ makfən li šabṯo kula w əlla gmayṯina mu ṣahwo
komər yade miḥase babax i naqla towe čax d məbli i kačkaṯe maqəmli gəzzino ono ste ḥozeno be ma aydarbo kobəlla
əmmo yade xulo nošo komaǧre əzze aʕma gəzzehən me ruḥqo gmarfəlla gəzzayo hiya gəmqadmo laf ele w hiye gnofəq gdoxela w i naqla d oxele gmofəq makrəx ruḥe ʕal gabo gnoḥət əšmo d maye mi ʕayno xəd məllilux w ṣafro edi gəzzano aḥna gdamṭina am mayanək latlan dukṯo ḥreto abadan
komər məllela ṭrowe annaqla u zlamayḏan gorgis u sayfo du karyo d əmmina d kətyo qumṯe ṣiṭo w daqne druʕo kale qume u sayfawo d kətyo xd u barqo
hawi bəṯr me fəlge d lalyo šaməʕ qole hiye i sawto məllale əmmo kala haṯe yo i barṯo du malko uʕdo gmaḥtila gməblila
qayəm lwəšle aǧ ǧulayḏe maḥatle u sayfayḏe taḥt i ʕabakayḏe w naḥət
naḥət məllela mšaylole omər ayko yo u darbo di ʕayno d əzzeyo azzeyo hiye bi qamayto dan noše bari me d šopəʕ azzeyo kali ʕal ḥaṣe di ʕayno me lalʕal va
koḥoze aṯən an noše amṭalle i barṯo du malko me dukṯo raḥuqto kalən tamo w hiye annaqla l ruḥa naḥito
maṭyo l feme di ʕayno koḥayro ga kal kit greʕuno kalyo ʕal ḥaṣe di ʕayno hiye me lalʕal u ḥut lə kḥozele məllale mən kosaymət harke ḥzela greʕuno ġalabe ṣpahi omər ono aṯino d maxlaṣno i walayaṯe adyawma mu balano
əmmo ho me baban w ǧəddan bari nošo lo koḏəʕ me kmo əšne u balano bi walayaṯe yo w qšəʕle bnoṯe lo fayəš ono i barṯo du malko no komqadmili layt lo malko w lo faqiro w lo waziro koxoləṣ mi hnaṯe kul ḥa u dawrayḏe me d aṯi u dawro du ḥa minan kobəʕ mqadəm i barṯayḏe w hiye laybe məǧġəl tə mede
omər ḥur hat mqadam m laf ele hiye gnofəq əšmo w ono me lalʕal ṭolabno m aloho d obeli ḥaylo haka qadənno qoṭanne qadənno lo qadənno disane u mede d ktowe ktowe
qayimo i zʕurtaṯe ze kətla hno aman b aloho mqadamla mqadamla u ḥut koḥozela nafəq annaqla u ḥut latle haž me mede kit noše lalʕal mede ʕəl mine komər koḥoyər aʕle u gorgisayḏan hul d griš zəd me fəlge me feme di ʕayno sam maye omər grəšle u sayfayḏe omər ya aloho di šmayo w mḥele qṭəʕle bu fəlgo
w mazʕaqle aʕla omər mtaxər mu darbo
mḥalaqla ruḥa hiya saliqo ʕal u hno komər annaqla šubho l aloho am mayani mḥalaqqe b feme di ʕayno nafiqi be ma kmo əšne am maye ḥšire ne tamo
kətwa faqire d kmo konəkat daz zuṭoye tamo b arʕe du šalwo am maye knišənne lo ṭralle lo hənne w ak kalbaṯṯe w a ḥmoraṯṯe w ak konkaṯṯe kulle məblənne aʕmayye
am maye semoqani nafiqi u admo du ḥut xliṭ appe hama hiya i barṯo du malko u mede d hawi aʕma hno maḥatla iḏa bayn u admawo w mḥel b ḥaṣe d gorgis
mšayelale əmmo man hət omər latno nošo mə ḥarulax mini zax lu bayto d babax hat w maḥki l babax amar be ma mə hawi
annaqla kəzzayo bu darbo w kəmhalhlo b qolo ʕeloyo zoxu mbalu maye zoxu dʕawu l aloho w zlam nuxroyo maxlaṣle i walayaṯe mu bala d kətwaytu ebe hani alfaye əšne ḥa mənxu lo qadər soyəm u naməs xtano
annaqla u babayḏa nafəq koḥošu maz zuḥṯe hiya daʕiro kosaymo u qolano omər ḥur kali komannax gud u medano d saymat d mbahdlatli bi walayaṯe ono qarʕax lo qarʕax ba hne bam malqatat gšolaḥno u baṣrayḏax
aṯyo məllale əmmo yabo zux lo hnət hat koḥəšwət inno ono yani zayiʕono w hnono mu ḥut izux ḥzay be ma am maye ḥzay az zuṭoye d oṯənwa d dayqiwaylux bi zərnaye w bi kamačaye w bi dahole saymiwa ad daʕwe ḥzay mə ǧarəlle papuka azzehən bam maye
komər u malko nafəq nafiqi aw wazire nafiqi ag ag gərgərkat ar rabe di qriṯo w an noše lo fayəš nošo d lo nafəq bu lalyawo koḥayri ʕal am maye koqəlbi ʕal ḥḏoḏe w koḥozən azzeyo u ḥutaṯṯe w xaliṣi mu hnano
annaqla koqore li barṯo u malko komarla ya barṯi ḥzaylan u zʕurano u greʕunano d səmle u medano d u mede d obəʕ bi arʕo gdobinale
əmmo yabo ono kəḏʕono b lalyo wa ʕətma wa hama u məǧal d hawi mini ono ste maḥətli iḏi bayn u admo du ḥutawo mḥeli b ḥaṣe kraxu aʕle alo lo məlleli lo əšme omər ono zlam nuxroyo no w lanno marke
komər hawi ṣafro qrele u dalolo bi walaye omər isan latle amro d əzzeyo l šuġlo mede d lo foyəš d oṯe lu quṣro du malko w d ḥozən man yo u zlamano d səmle u naməsano ʕal i walaye hani me alfaye əšne aḥna bu ʕazabano dlo maye dlo hno w a bnoṯayḏan qšiʕi a greʕunayḏan kəzzehən kamṭən bnoṯe nuxroye me larwal lo fayəšlan abnoṯe həngi kul šabṯo kobina ḥḏo lu ḥutano
komər i walaye kula u yawmawo aynd d kətwa greʕuno hno nafəq aṯi lu quṣro du malko koḥayri koməhni layt nošo lo fayəš kəmmi lo fayəš noše kraxu qrele lad dalole la greʕe du malko omər kraxu ḥzawu
karixi bu gabano w pano əmmi alo kit ḥurma koʕəzlo abrasam kit gaba greʕuno nuxroyo d l əzze howe hano omər zoxu amṭewule
azzehən qrallalle koḏəʕ hiye gmiḏəʕ azzeyo azzeyo gab u malko i naqla d ḥzela i kačke mu yurxayḏe mu faṣal d gušme aḏiʕo əmmo hano yo maqlabla i hno d ḥaṣe əmmo kale u admo ʕal ḥaṣe hano yo
ati u malko nšəqle bayne ʕayne omər ya abri mə gdomannux u mede d obenux u mede d samno obenux i walayayḏi kula lo kəmkafenux u mede d səmlux ṭowuṯo ʕam maxlaṣluxlan me bala rabo hani maǧ ǧədde daǧ ǧəddayḏan komaḥkəllan aʕle mə kəbʕət amar ṭlab
komər ya u malkayḏi ono lo kobaʕno tə mede ono zlam nuxroyo no kobaʕno komər əzzino doʕanno lu aṯrayḏi komalle ayko yo u aṯrayḏux komər u aṯrayḏi ṭuro daʕ ʕabode yo u ṭuro daʕ ʕabode komər ba ya abri aḥna lo šamiʕina bu əšmano lo kəḏʕina ayko yo ayko lo u aṯrano
komər ono ste kfašno harke ḥozeno haka ḥzeli noše mani mak karewən d šamiʕi d aḏiʕi mede me zlamat sowe d əḏʕi be ma ayko yo u aṯrano aydarbo an noše kəzzehəlle ḥozeno be ma aydarbo aloho kṣobe
komalle ya abri hat u quṣro kule ʕal u ḥəšwayḏux ayna saʕaye d əzzux w d oṯət ema d hnət i dukṯo kula elux yo əzzux w itux xəd kəbʕət w d əbʕət kala i barṯayḏi mqadamto elux məblətla ono ktoweno ġalabe fṣiḥoyo
komər annaqla gorgis fayəš kəzze w oṯe huwwalle dukṯo bu quṣro koxəl w košote kodoməx w b imomo konofəq konofəq mhaləx baṭ ṭuronani kəzzeyo
yawmo komər mhalaxle azzeyo briṯo šəmšo wa maṭi l tuṯo hawxa rabṯo kala b dukṯo xliṯo layt dawmo ḥeḏora w šəmšo wa ḥemo wa yatu taḥt i tuṯaṯe hawa koṯe hawxa taḥt u telolayḏa maḥatle riše ʕal kefo w daməx
daməx ha komər saʕaye šaməʕ qolo wilwil d farxe d nəṣro
qayəm hano ḥəlle hawxa koḥoyər mə koḥoyər ga kit kurfo kal kosəlqo bi tuṯaṯe va w kit qeno d hno kəmmile bu kurdi kəmmile ṭayre simər hano i kurfaṯe kosəlqo lu qeno d əxlo af farxayḏe w farxe naʕime ne lappe fayri heš
qoyəm hano gorəš u sayfayḏe w moḥele bi kurfayo samla tre falqe manḥatla laltaḥ ksoləq ʕal i tuṯo kḥoyər kmo farxe ne kqoṭəʕ i kurfayo ʕal u bnovo w kṭore falqo li emaṯṯe w maḥatla ʕal kefo w mosaqla maḥatla qumayye w gmaḥət u falqawo ʕal u gabo ḥreno ʕal i dawmo ṭorele af farxanək gdəḏʕi hawo sahme d emayye yo gdəxli kul ḥa sahme gdoxele
hani u ṭayrano koxəl ak kurfe hiye koxalle koxalle l ʕade ak kurfe komaʕraqqe w koxalle
w naḥət hano u gorgisayḏan naḥət maḥatle riše disane ʕal i kefayḏe w daməx
komər bəṯr b əšmo aṯyo i emaṯṯe koḥayro ga kal kit mede taḥt i tuṯo me lalʕal ḥəlla ḥzela əmmo kit w layt hano yo d kul šato koṯe koxəl af farxayḏi
lo kəmmət hanək šawʕo əšne kul šato saymowa u qenayḏa w saymowa af farxayḏa ktowənwa hawxa ha əšmo d meqəm me d fayiri b kmo yawme gdəṯyowa ḥəzyowa ga kale u qenayḏa xalyo w l əḏʕowa mən koṯalle mən koxalle aydarbo kəzzehən l əḏʕowa
komər daʕiro azzayo lu ṭuro azzayo mədla l kefo rabṯo b raġla daʕiro annaqla af farxe koḥozən i emaṯṯe w ḥzalle i kefo aḏiʕi kəbʕo qəṭlo gorgis w hiye lo kəḏʕo koḥəšwo hiye koməhnalle
annaqla koqorən kosaymi wilwil af farxani koḥayro kanne af farxe bu qeno gdəʕro hiya gəmḥalqo i kefo ʕal gabo w gdəṯyo
gdəṯyo af farxe gmaḥkəlla gdəmmila aṯyo kurfo kale ha koḥəzyat sahmax harke hulelan qṭəʕlelanyo kul ḥa falqo elan w ṭrele sahmax ʕal gabo aṯyo saliqo d əxlolan qṭilole w mqasmole aʕlan
komər fayišo haṯe aṯyo i šəmšo ʕal gorgis ftəḥla u hnayḏa ag gefayḏa ʕal u gabo d kətyo hiye damixo taḥte səmla ṭelolo naqla ḥreto fayəš damixo hul d qayəm hiye b ruḥe
bəṯr me d qayəm ḥəlle hawxa koḥoyər ga kala i emaṯṯe ʕal af farxe qrelale baš šubḥo d aloho ǧġilo u ṭayrawo ǧġil aʕme omər mən nošo hət m ayko hət amalli hani šawʕo əšne i kurfaṯe kəxlo af farxayḏi
məllela omər alo ono zlam nuxroyo no latno mu aṯrano
əmmo ṭlab u mede d əbʕət ono ksaymalluxyo omər lo kobaʕno mede kobaʕno minax malaḥqatli l ṭur ʕabdin ʕal i biro du zlam karyo d kəmmile qumṯe ṣiṭo w daqne druʕo
əmmo xuzi šawʕo əšne ḥrene i kurfayo əxlowa a zʕurayḏi w l obowaynolux u sozano d malaḥqallux dukṯo raḥuqto yo ġalabe məllale əmmo hama i ṭowuṯo d simolux aʕmi w ono hulilux soz laybi dəʕrono bu xabrayḏi
izux izux amṭili šawʕo falqe šawʕo ʕaṭmoṯe d baṣro daf fare w šawʕo qarbe d maye qarbe daṣ ṣafure mlayene maye w itux larke omər bas hawxa əmmo bas mede ḥreno lo kəbʕono minux
azzeyo lu quṣro du malko məllele ya u malkayḏi omər maṭino lu mərad d lebi omər mən yo omər haṯe paṯe yo i masalayḏi ḥzeli kurfo saləqto ʕal i tuṯo kəbʕo əxlo af farxe du ṭayre simər w qṭiloli w hawxa hawxa gmasəlqoli u ṭayrano gmaslaqli lu aṯrayḏi bas kobaʕno minux šawʕo ʕaṭmoṯe d fare w šawʕo qarbe d ṣafure məmloyi maye hani kobaʕno omər bas hani omər hani tane lo kobaʕno mede ḥreno
xayifo layt ḥamšo daqayəq mḥaḏ̣rənne huwwallene maḥtənne ʕal baġalṯo w mhalaxle aṯi taḥt i tuṯayḏe ga kala kokəlyole əmmo slaq naḥito ʕal i arʕo əmmo slaq ʕal ḥaṣi əmmo aslaq a hne ḥur əmmo kul d səlqono dawro gmaḥtət ʕaṭmo d baṣro w qarbo d maye b femi hul laš šawʕo dawre maš šawʕo dawro gtuyono qṭəʕli aš šawʕo baḥare i naqlayo gməṭyono li dukṯo d kəbʕət
omər eh saləq ʕal ḥaṣa maḥatle u muklayḏa ʕam gabe w komər tlela u dawro qamoyo maḥatle lo komərxina ġalabe komər maḥatle aš šawʕo ʕaṭmoṯe w aš šawʕo qarbe dam maye ḥzele ruḥe kale ʕal gubo du karyayḏan d maʕraqwayle i šəmšo du ṣahro
koḥoyər ga mə ḥoyər koḥoyər ga kala i šəmšo du ṣahro yatutu ʕal gabo w ar ruʕye w ab baqoranək heš kal kəmqatli hawo komər eli yo w u ḥreno komər ono gmobanna w u ḥreno komər ono gmobanna lo kəḏʕi ruḥayye lo hawi aʕlayye yawmo w lo tre lo tloṯo hənne koqaymi l ḥḏoḏe baq qayse w bak kefe w hiya yatuto ʕal gabo
ḥəlle aʕlayye hawxa omər mə kosaymutu harke annaqla ḥərre hani l aḏiʕile əmmi hano kul ḥa d komər ono azzino amṭeli u ḥawlo ḥa komər ono grišoli u ḥreno komər komər mən yo ono lo koḏaʕno mə kəmmutu
əmmi kətwa zlam manḥatlan larke lu gubano w mofaqle haṯe i šəmšo du ṣahro w kul ḥa minan komər ono məfqoli
komər u zlam aydarbo naḥət kəmmi ha naḥət harke omər maḥweyuli ḥozeno maḥweyu w ḥozeno
latimi ḥeḏor u gubo əmmi ha ḥur harke hama mədle raġloṯayye maqalbile u təmamaṯṯe maqalbile lu gubo omər zoxu annaqla hatu ste ḥzawu aʕ ʕarbanək rwaxu aʕlayye ma xlo mə ktowe ono tane hawxa ǧoreli
w aṯi mədle li šəmšo du ṣahro omər yalla koḥayro aʕle əmmo aydarbo aṯət aydarbo daʕirət komər hama lo mtanyat u mede d hawi aʕmi kobaʕle šabe hul d mitaǧġəl
zan ḥozina be ma baṣuṣ mə ǧarile azzehən koḥozən ga u baṣuṣayḏan kal koloyəš w kale yatiwo ʕal u layšo palqapalq diḏe w koḥoyər ho kaṯən komər ho hani ono komər mayəṯno ba dkoṯani tane w hatu azzoxu azzoxu komkayfutu w hnutu
ḥəlle aʕle gorgis omər e yalo xabrux yo ṭowo hawxa yalla
rawixi ʕal as səsyaṯṯe komər malaxxe daʕiri disane aṯən li škafte d yatiwiwa eba u yawmo d huwwanne d maṭənne daǧ ǧənnat d əmmina maṭən ʕaṣriye li škaftayo
disane ʕabiri disa u muklaṯṯe mqadəm disa u muklo das səsyaṯṯe mqadəm am maye mqadmənne w at taxtat hawən tloṯo məḥləf tre kul mede komiqadəm annaqla disane maḥatte rišayye damixi
gorgis fayəš šiyar disane omər balki howe mede hno nošo məǧġəl mede d lo məǧġoliwa hani u lalyawo u zʕurawo d lo məǧġəlwa komər lo komoṭiwayna l mede lo kəḏʕiwayna aydarbo əzzano aydarbo oṯina
komər disane šubḥo l aloho yaʕni mede kobəʕ toyəm huyo i čiroke ʕaṣriye disa saʕaye ʕaṣro u zʕurawo aṯi qrele lu babo
omər yabo tux emi kəbʕolux e omər yabo emux šqila i ruḥayḏi kul d aṯino yotawno məǧġolina əšmo gdoṯət gdəmmət emi kəbʕolux omər e məllali əmmo zux bəṯre omər kaṯino
qayəm u zlamayḏan komalle yabo koḥozeno aṯən an nošayḏan amṭalle i šəmšo du ṣahro komər abri amṭyalle matəmme kul mede w gorgis ġalabe taʕəb ġalabe d lowewa gorgis ʕam baṣuṣ komər lə gmoṭewa l mede baṣuṣ walla lo komamṭewa i barṯo d malkayye w lo xodumto gdamṭewa
komər komər yabo uʕdo matəmme komər lo heš kit qeṣe qumayye komər mə kit qay komər uʕdo gšoməʕ u babo d baṣuṣ gmətḥasəd mine w gəmšadalle səsyo masammo gdomər hano u səsyo lu abrayḏi gəmšadalle li qamaytayḏe d rowəx aʕle komər ʕawwəl d rowəx aʕle baṣuṣ gmoyət daqana u malko abgar malko mobəl i šəmšo du ṣahro me ḥlof u abro
komər uʕdo d əmmina gorgis disane xd i naqlayo šiyar wa komibayən i naqlayo komər e abri i naqlayo šiyar wa w šaməʕ išallah komər uʕdo ze howe šiyar w šoməʕ
komər haka u səsyano masalan gorgis qṭile u səsyo bəṯr komər bəṯr ktowe kurfo w gmičək bi sedare du tarʕo i naqla d ʕəbri gmorəx qarʕe gdowəṣ u abro tamo ze gqoṭele
komər haka tamo ze dralle i sedare w lo məhnalle komər bəṯr gʕobər lawġul ʕaṣriye hənnək damixe kowe ʕiqarwo w gʕobər rišayye dowəṣ disane gqoṭele komər haka hani kulle xaliṣi mənne xwa lo fayəš mede edi kfoyəš gməṯnəḥ omər ba d ḥozina
annaqla komər disane gorgis šiyarwa w šomaʕwa i štaġaliyaṯṯe kulle
qayimi ṣafro rawixi ʕal as səsyaṯṯe w mhalaxxe mhalaxxe d əmmina yatwmo aw tre maṭən lu tuxub di walaye du babo d baṣuṣ ḥzalle noše mšadrənne li walaye hawu xabro du malko aṯi u abro amṭele i šəmšo du ṣahro aʕme w hawi fṣiḥuṯo bi walaye w nafiqo i walaye
annaqla u malko šaməʕ w šomaʕwa mak karewən əmmiwa məqqa ṣpahi yo i barṯo du malko du məsqof komər məlle b nafše omər walla ono gsamno mede qoṭanno baṣuṣ mobanna ono
w hiye komər abgar malko mṣaḥrono wa qoyəm amṭe səsyo w msamamle w msaməm ḥaṣe mšadarle ʕam ḥa xodumo d omər de zux i naqla d moṭətle hawe l baṣuṣ amar l babux mšadallelux hano hadiye w d maṯanḥət u səsyayḏux w hano heš ṯniḥoyo yo ġalabe w rwax ʕal u səsyano w ʕbar
i naqla d maṭən komər lu tuxub di walaye gorgis aṯi kali bi qamayto d baṣuṣ məllele omər ḥur ya aḥuno omər i taʕbe d taʕəbna qumux lo koḥošawna ono hat aḥuni hət w koroḥamnux ġalabe bas mede ḥa kobaʕne minux kobaʕno m uʕdo w hul ramḥəl ṣafro šəmʕət mini u mede d samno lo məģbonət mine w lo məqḥorət w əmmət yaʕni qay hawxa səmlux
omər ya aḥuno i ṭowuṯo d simolux aʕmi šomaʕno minux yawmo ġalabe yo omər bas haṯe koṭolabno minux omər e mtafaqlan mtafaqlan komər malaxxe əšmo naqla ḥzele kaṯi u greʕo du babo du malko kaṯi amṭele u səsyano ṣpahiyo ġalabe aṯi l gab baṣuṣ məllele omər hano l babux mšadalleluxyo məlle maṯnaḥ u səsyayḏux hano səsyo ġalabe ṯniḥoyo yo w ṣpaḥi yo kḥel yo rwax aʕle ʕbar li walaye
qayəm kobəʕ noḥət mu səsyayḏe d rowəx ʕal awo aṯi gorgis grəšle u sayfo mḥele b ḥaṣe du səsyo səmle tre falqe
qḥir baṣuṣ ġalabe bas mərwayle huwaylele soz d lo məǧġəl d l omər mede omər qay hawxa səmlux omər məllilux kəbʕət marke gdoʕanno omər lo tamam
komər aṯən ʕabiri ḥzele abgar malko ḥzele u abro heš kale lo rawəx ʕal u səsyo kale ʕal u səsyaḏe qamoyo
komər xayifo bu səhr səmle ruḥe kurfo w čik b riše du tarʕo lalʕal i naqla d ʕobər d dowaṣle bəṯr aḏne
komər aṯən maṭən lu tarʕo disane gorgis čik bi qamaytayḏe omər klay mə kəbʕət omər kobaʕno u tarʕano mihəd me lalʕal mətle i sedare d lalʕal qay omər latyo šuġlux ono hawxa kobaʕno toxu qrele laš šaġole tlawula nafiqo i kurfo mḥelela bu sayfo hayo ste qṭilole
ʕabiri ʕabiri annaqla an noše larwal az zuṭoye korəqḏi kozəmri w maḥatte u muklano komər fayiši hul ʕaṣriye i saʕaye ḥḏaḥṣar w hənne bu muklo bu štoyo bu raqḏo bu zmoro ʕaṣriye ʕabiri laʔ ʔodawat kul ḥa d dəmxi
annaqla gorgis gnule ruḥe mənne w ʕabər bi odaṯṯe d baṣuṣ w di šəmšo du ṣahro čik taḥt u taxtaṯṯe d lo mede d mašiki
qoyəm oṯən hənne mičoki lawġul ʕəbri məždi ruḥayye ʕal at taxtaṯṯe d dəmxi
gdoṯe gḥoze gorgis kḥoze me taḥt u taxt kaṯyo ʕiqarwo kiba ṣiṭo maš šaʕyṯani d qərwo l ḥa gṭəryole bi dukṯo gmanaṯro u ṣaʕro d qarʕe grəšle i xanǧar w məḥyole eba w simola tre falqe komər nuqṭo d admo mi ʕiqarwayo ṭayiro aṯyo ʕal foṯe di šəmšo du ṣahro w daməxto yo koḥoyər mə ksoyəm mḥaləq i xanǧar li nuqṭaṯe du admo tolela zoyəʕ d baṣuṣ howe šiyar gdomər ha kəbʕət qəṭlətli aw qəṭlətla bəṯr me d amṭolux w hnolux mə ksoyəm komiḥayər b ruḥe aydarbo kobəʕ d tole i nuqṭaṯe du admo
komər tlele i čarke me ʕal foṯa w mḥalaqle lišone d tole i nuqṭayo du admo b riše d lišone me ʕal foṯe di šəmšo du ṣahro
bi iṯnaṯe komər baṣuṣ hawi šiyar ḥəlle omər ya aḥuno me ʕawwəl gdəmmət saymətwa u hnano d əmmətwayli me ʕawwəl korəḥmətla kətwaybux bu darbo qəṭlətli w məblətla l ruḥux qay amṭeluxli larke w bəṯr koṯət kmičokit bi odayḏi
omər ya aḥuno ono məllilux yawmo hul ṣafro gšəmʕət mini omər lo bas haṯe yaqurto yo i masale lawyo xəd məllux
omər ḥur u mede d hawi gmaḥkenux d omannux mən hawi w mən towe bas ono bəṯr me d omannux mən hawi aʕmi ono gtoweno kefo kumto w bəṯr had kəḏʕət
hiya qayimo məllale əmmo lo ṭro lo omər lo məǧġəl ono kəḏʕono mən yo kəḏʕono aḥuno lo koroḥamlux xəd koroḥamlux hiye annaqla xalaṣ omər lo kowe
mbalašle mbalašle gorgis kməǧġəl i qəṣṣa aydarbo hawi aydarbo ʕabiri li škafte aydarbo u ǧənni mən maḥkelelalle komaḥkele kul d komaḥke mede konošəf maf raġle va hul l dukṯo hul d maṭi li naqla d damixi u lalyo ḥaroyo damixi bi škafte naqla ḥreto w ǧənni mən məlle u babo d baṣuṣ mə kobəʕ soyəm d qoṭəl baṣuṣ w mobəl i šəmšo du ṣahro
komər matəmle hawi kefo kumto w u babo d baṣuṣ hiye ste hawi ṭarm tamo mḥalqo qṭiloyo b fəlge di odaye azze u səḥrayḏe tali m aʕle hawi qṭil hne ba tloṯo kore du səḥr d səmle lo xaləṣ bi ḥarayto nafəq qṭiloyo
koḥoyər hano baṣuṣ koḥoyər u mede d səmle aʕme koboxe komoḥe ʕal qarʕe d ruḥe mə soyəm mə ksoyəm hawi kefo kumto
hiya i šəmšo du ṣahro kəmmole kəmmole ḥur lo ono i aṯtayḏux w lo kəḏʕallux w lo kəḏʕətli gud l əzzux dəʕrət li škaftayo w ḥozət be ma mən yo gmanəḥ gorgis naqla ḥreto wa illa ono lo gqəṭlono ruḥi gəmḥalqono ruḥi b gubo d tə nošo l oḏəʕ ayko va azzino komər qayəm u zlamayḏan məllela omər ya ḥurma itaw ḥozina hul ṣafro
komər deri yawmo fayəšle šabṯo ṯniḥ azze rawəx ʕal u səsyayḏe w yalla səmle qṣədle i hno i škafte d azzehən damixi tre lalye eba w oṯewa miqadamwa u muklo alle
annaqla kəmmole hiya məllale ʕawwəl məllale əmmo gdəzzux o dəmxət ha izux dəmxət w hnət gnəfqi gməǧġoli lo kəḏʕət mən hawi omər nawxa qay lalo šqile mini əzzi domaxno
azzeyo d əmmina baṣuṣ azze maṭi li škafte ʕabər u lalyawo disane aṯile muklo disane am maye u taxtayḏe ḥaḏ̣iro w kul mede ḏ̣ayfo yo xəd towe ḏ̣ayfo ʕal ʕmiro ma ʕmire rabe
komər disa ʕaṣriye annaqla ḥzele ruḥe konoyəs amṭele i xanǧar ṣləḥle ṣawʕe d ruḥe w maḥatle ləpke d malḥo eba daqana hawxa kosaymi i naqla d lo kəbʕi dəmxi
qoyəm hawyo i saʕaye ʕaṣro šaməʕ qolo d məlle aʕle u aḥuno gorgis d šaməʕ u zʕuro aṯi bəṯr u babo qrele aṯi komalle komər koḥozeno baṣuṣ daʕər yabo komər abri baṣuṣ daʕər gorgis hawi kefo kumto w u babo d baṣuṣ ze qṭil xəd məllilux hawi gorgis šiyar wa i naqla d məllan u mede d hnelan u malko d soyəm d maḥət qeṣe qumayye kobəʕ qoṭəl baṣuṣ w aḏəʕ qṭile u malko
komər annaqla hano l mən aṯi omər hano aṯi kobəʕ manəḥ gorgis komalle yabo e kətle nyoḥo omər e kətle nyoḥo komər aydarbo komər ʕal u kemolo di šato baṣuṣ gtowele abro u abrano diḏe i naqla towe ʕumre arbʕi yawme noḥalle w ṭoyəš u admayḏe ʕal i kefo d kətyo hiya gorgis i naqlayo gorgis gqoyəm wa illa latle qyamto abadan
hawo maḥatle riše annaqla baṣuṣ daməx ṣafro azzeyo deri yawmo rawəx w mhalaxle w azze laf u bayto
azze maṭi lu bayto kale qḥiroyo i aṯṯo məllale əmmo mən hawi omər alo hawxa hawxa əmmo lo abro šawʕo abne howən gnəḥranne d qoyəm gorgis u mede d səmle eli w elux noše lə ksoyəm lo aḥuno lo babo w lo emo
komər čiroke annaqla komər ʕal i šato hawila abro annaqlla u yawmo bu yawmo kobənyo hawi ʕumre arbʕi yawme aṯyo əmmo tux larke
omər ya ḥurma ono b iḏi noḥanne ṭr oṯe ḥa ma greʕe məhne əmmo lo kowe hat b iḏux kobəʕ nəḥrətle
komər qayəm mə soyəm grəšle i xanǧar makraxle foṯe l gabo w nḥəlle u zʕuro w amṭele u admayḏe ṭəšše ʕal i laše d gorgis ʕal i kefayo komər baš šubḥe d aloho ṭəšše marke w gorgis qayəm yatu 
xəd ḥa howe damixo bi šamṯo ḥliṯo frəxle ʕayne omər ooh qay maqəmxulli mi šamṯaṯe koḥayro aʕle kəmmole huu ḥur hani məqqa məqqa hawilux damixo mu zawono damixo hət ḥəlle omər mə səmxu məllale əmmo hawxa hawxa
hənne hawxa koməǧġoli naqla ḥzalle u zʕuro kal koboxe ga u zʕuro qayəm naqqa ḥreto hawo ste hawi dukṯe du nḥorayḏe xalxolo d dahwo b qḏole w kamilo harke
ono sleman ḥanna maskobi gdomannanxu masale hawyo gaban babi maḥkyole l ḥa kurmanǧ ṭayo gaban ḏ̣ayfo wa
yawmo qayṭo wa kalən babi w ḥasan u ṭayo yatiwe ʕal i goro heš lawyowa čax di ḥšəmto emi saymowa labaniye laltaḥ bi durto
ḥasan komalle l babi komər koḥozət aq qašani dəṯxu məqqa ṭama ne komalle qay komər qašo qašo zaytən malxarabo komalle kit gabe qaṭʕo d ʕeze w kit gabe ʕwone kit gabe qanyone w škur mine d aloho u ḥalayḏe ġalabe ṭowo yo
azziwayno gabe adyawma abəʕno d zowanno əšmo d marʕeze me gabe bas ya aḥuno komər mə kibe mobəl nuro mu ġarano lo qadənno šoqanno mede mine
w ono gabe aṯyo haṯe saydke i armalto yo d qṭəlwa u gawrayḏa meqəm me tre əšne aṯyo i masketo be ma m ayko mḥayṣelala qamari aṯyo hula lu qašo məllale əmmo abuna qaraw qurbono ʕal i ruḥo du gawrayḏi komər u qašo qašo gawriye mbele u qamariyawo mina w azze
komər u ṭayo komər wallah ono towewayno lo komobalwayne mina
haṯe kətla gḏayto balki ʕaṣro yawme fayišo l əxlowa ab beʕayḏa hul d mzaballa ab beʕe di gḏaytayo b qamair aṯyo hiwila lu qašo yaʕni aydarbo aq qašani dəṯxu l mə i ṭamayiyaṯe aʕlayye hawxa
l babi məllele omər hoho mə mə haṯe latyo mede gdomannux masale hawyo b basḥəq hat me basḥəq hət komalle lu ṭayo
komalle lu ṭayo bari me d aṣ ṣuroye d nəfqi mina hiya kula tloṯo ruʕe d qriṯaṯxu ṣuroye wa
komalle babi aḥna ze ma basḥəq wayna de klay mlay i qallənayḏux tətən komalle qreleli omər zux amṭilan tre gəmrəkat d nuro
naḥətno xayifo gab emi azzi ḥzeli qaḥfək maḥatli aʕle tre gəmrəkat d nuro w amṭəlli xayifo bari me d bode babi bi masale d kobəʕ omalle kobaʕno šomaʕna ono aṯino maḥatli a tre gəmrəkat di nuro ʕal aq qallənaṯṯe fayəš košotən dexono
komalle ḥasan l babi komalle de amallan d ḥozina mən yo i masalaṯe d kəbʕət əmmətliyo
komər kətwa b basḥəq kəmmi babonan kətwa baqoro u baqorano kul yawmo ṣafro oṯənwa am more di qriṯo marfənwa aq qanyonaṯṯe maltamwalle w əzzewa mobalwalle li marʕa lu ṭuro hul ʕaṣriye ʕaṣriye madʕarwalle
annaqla aq qanyone ʕaṣriye i naqla d koṯən moṭən li qriṯo kul ḥa kəzze lu bayto du moro
bəṯr hiye u baqoro kkorəx ʕal ab bote u bayto d kətle zəd me tloṯo qanyone kobəlle dawqo d laḥmo w ayna d kətle anqaṣ yawmo e yawmo lo kobəlle dawqo d laḥmo u baqorano kolotamle mede ʕəsri dawqe d laḥmo koṯe kobən hən mənne laf faqire hən lann armalyoṯe kofašle tre tloṯo dawqe koṭoralle l ruḥe w a ḥrene kəmzabanne kul tloṯ arbʕo yarḥe kolotamle kmo maǧidiye gzowən appe ǧule
hawxa u baqoro faqiro kowe w koʕoyəš ʕal u ḥalano ayna d kətle qanyone ġalabe naqqawoṯe kobəlle sefoqo d bšolo ze koʕoyəš hawxa
komər yawmo u baqoro nafəq azze laf dawrike šalwo yo tamo kit škaftat ġalabe kit dawme d baluṭe w briṯo rabəʕ yo i marʕa ġalabe ṭawto yo manḥatle aq qanyonayḏe lu šalwawo w komarʕalle hul d hawi meqəm me fəlge d yawmo hawxa ḥzele aq qanyone kulle sawiʕi maġalle hiye ste yatu ʕal kefo ʕal qatoro hawxa w mofaqle u mašruqayḏe fayəš komašrəq
hani ab baqore w ar ruʕye u yawmo kule komašərqi bu mašruqo koyəlfi aʕle ġalabe basimo kodayqi aʕle
annaqla u baqoro koməǧġəl be ma aydarbo hawi aʕme i masalaṯe
komər yatuno mašraqno ʕal u mašruqayḏi koḥozeno qumi kut mede koroməš koḥanno mə ḥanno kal kit kurfo yaʕni qumi kiba tloṯo arbʕo druʕe raḥuqto mini kal koḥayro aʕli
bas šubho l aloho i kurfaṯe ono hani tmanyo əšne baqoro no layt yawmo d lə kḥozeno ḥḏo w tre mak kurfani du ṭuro ġalabe ne hən mənne koqoṭanne w hən mənne koxəlṣi w ʕal u ḥalano bas heš bu šufro di kurfaṯe heš lə ḥzeli mnaqašto kula ḥaṣa kəmmət ʕayne du kund yo i bume ʕayna ġalabe ṣpahi ne annaqla i naqla d kuyo i kurfo ṣpahi w kuyo mnaqašto ḥaṣa kəmmi xəd ʕayne du kund ne ʕayna an naqšayḏa
u baqoro komər ḥəlli ʕal i kurfaṯe omanno b lebi komanno l ruḥi haymən b aloho hama lə gmoḥeno kefo bi kurfaṯe gṭoreno mina lo koməstahlo du qaṭlo
komər xəd mede m aloho i kurfaṯe hiya koḥayro aʕli w ono koḥanno aʕla daʕənno mədli lu mašruqo šomaʕwayno naqqawoṯe as sowayḏan kəmmi i kurfo i naqla d košəmʕo mašruqo koməfṣoḥo omər daʕənno dəqli ʕal u mašruqo koḥozeno i kurfayḏi ʕayna lo koməqṭoʕo mini w ono ste ʕayni lə kməqṭoʕo mina annaqla kozoyaʕno fayəš mina əšmo bas hiya lə grəmšo kalyo kliṯo koḥayro aʕli
fayəšno mašraqno mede saʕaye hul d baṭənno qayəmno tleli u mašruqayḏi maḥatli b sefi məṯnəḥno əšmo i kurfaṯe hawxa mqadamla laf eli
i naqqa d mqadamla laf eli mədli l kefo annaqqa hiye u qedomayḏa lo maləzto aṯyo əšmo əšmo kəṯyo laf eli i naqla d mədli li kefo kalyo kalyo daʕiro
daʕiro l dukṯa əšmo ḥreno disa mqadamla laf eli əšmo disa mədli li kefo tre tloṯo kore hawxa ono ste koḥanno komanno i kurfaṯe kəmqadmo laf eli latyo layt b leba d əṯyo duṣoli latyo u maṯyayḏa maṯyo d hǧomo d həǧmo aʕli
w hiya kəṯyo w kodəʕro kəṯyo w kodəʕro tre tloṯo kore bəṯr ʕabiro kit naqwo ʕabiro lu naqwo
ono ste qayəmno omanno wallah kazzi ḥofanno ʕal u naqwano ḥozeno be ma i kurfaṯe xəd išara koboli lo koḏaʕno mən hama gəzzi bəṯra
komər kit aʕmi qayso d baluṭo kosayminale qəlčke
haṯe daʔiman ar ruʕye koṭəʕni qayso komafṯi qarʕe w košəlḥi ebe ʕarkuwe w laṭme w ʕaqšune gelone bu ṭuro konəfqi u qaysano komafṯi qarʕe kowe hawxa xəd qarʕe d qaddəm annaqla komaḥtile taḥt u ʕarkuwo w koqərsile konofəq u ʕarkuwo mi arʕo kul ruʕyo kowe aʕme ḥḏo xtaṯe
komər mədli ono ste li qəlčkaṯe diḏi w aṯino gab u naqwo d ʕabiro ebe i kurfo w ḥfəlli maqlabli lu gabano w pano u ʕafro hah naḥətno tre tloṯo ṣiṭe ḥzeli u naqwo rawəḥ
rawəḥ fayəš kotoleno u ʕafro b iḏi w konofəq kefe košolanaḥne bu qayso naḥətno ḥzeli u tarʕo hawxa hawi xəd tarʕo du gubo naʕimo koḥanno laltaḥ arʕe komibayən latyo ʕamuqo ġalabe ono ste hama maqweli lebi marwaḥli feme du gubo w naḥətno
naḥətno koḥozeno mə koḥozeno kala dano b fəlge du gubano dano ʕatəqto azzino tleli kit kesoyo ʕal fema tleli u kesoyo šawʕo šubḥe l aloho ga kala mliṯo dinore d dahwo
hama lo səmli mede maḥətli u kesoyo ʕal feme di dano w daʕənno ṣxəlli i dukṯo d ḥfiroli madʕalli ak kefe aʕla un maḥətli tloṯo arbʕo kefe ʕal ḥḏoḏe da d lo mṣakanno i dukṯo w fayəšno hul bəṯr me fəlge d yawmo bəṯr me fəlge d yawmo aṯino mṭeli aq qanyonayḏi af ʕaṣriye li qriṯo
azzehən aq qanyone i naqqa d maṭina li qriṯo kul tawro w tərto azzehən gab am moraṯṯe hənne kəzzehən kəḏʕi
w ono azzino gab u muxtar kit muxtar zlam ġalabe ṭowo yo mraḥmono yo əšme šamʕən kəmmile u muxtar di qriṯo
azzino l gabe dreli šlomo aʕle omər ahla w sahla ya abri annaqla šamʕən komalli ha yaḥqo mə kəbʕət əšmi ono komər u baqoro yaḥqo yo məllile ya šamʕən kobaʕno məǧġənno aʕmux mede ono w hat tane
omər e tux taw yatuno ʕam gabe maḥkelile aydarbo hawi aʕmi adyawma w ḥzeli i danaṯe mliṯo dinore d dahwo məllile omanno ono mə ksamno appe ġalabe ne eli aṯino l gabux d əzzan ono w hat ʕaṣriye mamṭət u ḥmorayḏux w maṭaʕninanne amṭinanne fəlgayye ele fəlgayye elux hat koṯelux ḏ̣ayfe kit gabux bayto kit gabux niše w zʕure kit aʕlux maṣruf ġalabe ono l mə gləzmili fəlgayye basli ne ġalabe ne aʕli
šamʕən u muxtar zlam məllan aʕle ġalabe mnaqyo d aloho wa məllele omər abri hano u medano naṣib elux aṯi hano d əzzux d amṭətle hat u dahwano ksaymətlux bayto kḥozətlux barṯo d ḥalal ggurətla w gyətwət gmakfelux hul l ʕolam u kallano d kəmmət aʕle
komər u baqoro səmle lo səmle mara d qonəʕ aʕme šamʕən d əzze aʕme d maṭən u dahwano bu fəlgo lo raḏ̣i omər hano naṣib diḏux yo lo kowe
u baqor bi ḥarayto ḥzele šamʕən lo koṯe aʕme omər ašər ono ono tane lo kəzzino amṭene kazzino naxwa gud l oṯət hat gəzzino gab u qašo
omər lebux yo abri ono hano u medano latyo naṣib diḏi gud owewa ṇaṣib diḏi ono gḥozewayno mede hawxa
daʕər yaḥqo komər u baqoro nafəq me gab u muxtar azze gab u qašo
kit qašo tamo gabayye bi qriṯo d basḥəq ṭama xd u qašano d məlluxli komalle l ḥasan
azze məllele lu qašo hawxa hawxa ḥzeli dahwo hno omər e abri gəzzan ono w hat amṭinanne taw uʕdo maḥšam maḥšmina ʕam ḥḏoḏe hul d ʕotəm briṯo ʕutmo gəzzano gməblina u ḥmoro məblina u xurgo w gmaxlinanne bu xurgo w gmamṭinanne fəlgayye eli fəlgayye elux omər e
yatu yaḥqo maḥšamme ʕam u qašo hul d ʕatimo briṯo qayəm amṭele maḥətle u rəšwono ʕal u ḥmoro w maḥətle u xurgayḏe aʕle w amṭalle tre ḥawle ṭowe ze qawye du marʕeze maṣrinanne ʕal ḥaṣe du ḥmoro w yalla mhalaxxe
annaqqa i dukṯo d ḥzele eba i dano du dahwo latyo ġalabe raḥuqto mi qriṯo naḥiti hawxa b arʕe du šalwo yo naḥiti i dukṯo u ruʕyo koḏaʕla lo kəmṣakər a dkoṯanək koḏaʕʕə xəd bu ṣiṭo koḏaʕʕe
azze omər kalənne harke tlalle ak kefanək mbewalle aʕmayye bahro šroġo naḥiti manḥatte u xurgo aʕmayye maxlalle i dano bu xurgo tamo b arʕe du gubo w msalqalle a tre aṯən maḥtalle ʕal u ḥmoro w aṯən malaxxe
annaqla u qašayḏan lo mhalaxxe ġalabe u šiḏo fayəš šoġəl ʕam u qašo b qarʕe komalle u qašo komər l yaḥqo hat ak kallawani mə gsaymət appe fəlgayye abri omər abuna lebux yo kəbʕət zəd me fəlgayye mbal
komər ašər ono komanno hama ono košoqanno li ʕito šamʕe w zayto w aq qandele w a šroġe di ʕito w kit aʕli ġalabe maṣruf ruʕayye elux bas ne w a tloṯo ruʕe eli omər abuna ġamo layt ruʕo eli w a tloṯo ruʕe elux
əšmo ḥreno azzehən annaqla u šiḏo čik b qarʕe du qašo məllele omər yaḥqo hat mə ksaymət bak kallawani hat kul yawmo kəzzux koməfqət aq qanyonani koṯelux ʕəsri dawqe d laḥmo mi qriṯo ʕəsri dawqe d laḥmo gmakfən l tloṯo arbʕo kəflawat gurət gdamṭət ḥḏo w towelux zʕure ze aʕ ʕəsri dawqanək du laḥmo lə gmatimətte w koṯelux bšolo ze w i naqla d konəfqi ann adroṯe kul bayto kobelux əšmo d zad ze komzabhətle košəqlətlux ǧule
omər abuna hama lebux yo mbalene kulle w lo kobaʕno mede l mənne lebux yo səmli əšmo d ǧule ʕabaye mede w šarwolo w qeməsto w šqali ṣʕuno w a ḥrene mbalene
omər e abri ġamo layt u mede d əbʕət gzowannux gmobannənne
malaxxe annaqla yaḥqo zbəṭle u hafṣoro du ḥmoro kogorašle u qašo kale laxalf
u šiḏo šaġəl b qarʕe du qašo mətfakalle məlle omər gud əzzano li qriṯo hano uʕdo koroḏ̣e aʕmi tamo d əzzeyo d omər lu muxtar mbele ak kallawani gdoṯən šəqlənne mini bu kotak
qoyəm gorəš u qaysayḏe hiye mhalxono bu darbo moḥele b qarʕe d yaḥqo u baqoro dorele bi arʕo gorəš i xanǧar mkaməl aʕle bi xanǧar ze qoṭele w kit gube bu darbo ġalabe hawxa gube dlo maye gəmḥalaqle l gubo manək w gdoṯe u qašo lu bayto gdamṭe u ḥmorayḏe w dahwayḏe gdamṭalle lu bayto gyotu
ṣafro gtowe ṣafro an noše gmarfən aq qanyonaṯṯe aq qanyone u baqoro komaltamme ṣafrawoṯe ḥzalle layt nošo aq qanyone fayiši bad dərtoṯe kodəʕri kəzzehən koṯən komičoki ba ṭyore kəxli bu gabano w pano komaḥarwi koməhni kul bayto konofəq yabo yaḥqo u baqoro qrawulle hawo komər qrawu lu baqoro u ḥreno komər baqoro layt azzehən gab u muxtar mərralle əmmi u baqoro lə gmibayən
u muxtar aḏəʕ naqəṭ b lebe omər kit w layt azzehən hiye w u qašo u qašo ṭama yo koqṭile
omər ya a zʕurayḏi ḥzawunxu ḥa adyawma mšaderule ʕam i baqraṯxu ʕam aq qanyonaṯxu larwal ṭr əzzehən d roʕən hul d ḥozina aloho babe di rahme yo ramḥəl gəmdabrina ḥa ḥreno haka l aṯi
komər u yawmawo azzehən mofaqqe ḥa mənne azze mbele aq qanyone lu ṭuro
azze u yawmawo daʕər layt baqoro azze u baqoro tloṯo arbʕo yawmo lo mbayən u baqoro aḏəʕ u šamʕən u muxtar aḏəʕ u qašo mdawhalle
annaqla u zlamayḏan šamʕən zlam mšiḥoyo yo gud lo kul arbʕi yawme šoqəl faġro lo kowe gabe yaʕni bu qonuno di ʕitayḏan hawxa yo
azze arbʕi yawme azze tre yarḥe ʕal šamʕən lo mbele faġro m iḏe du qašano koḏəʕ hiye ḥaṭoyo yo
komər yawmo ṣafro xayifo ʕam bhoroṯe qayəm yawma d ḥušabo w mḥele foṯe laf midən va d oṯe l midən mobəl faġro mu qašo d kətyo b midən
malaxxe b fəlge du darbo ḥzele kaṯi zlam li qamaytayḏe hawxa greʕuno ṣpahi naḥət li qamaytayḏe omər šlomo aʕlux šamʕən omər ahla w sahla yabo omər l ayko gəzzux ḥolo omər abri kazzino l midən omər l məg gəzzux l midən omər yabo mu lux mini l mə gəzzino l midən gəzzi kətli šuġlo omər lo kobəʕ d əmmətli yabo mu lux mini gəzzino l midən šuġlo b midən omər lo kowe haymən balo marke lə kṭoreno šəpʕət gud l əmmətli l mə gəzzux
annaqla u isan towe mede m alo b lebe komašək šamʕən komər mašəkle məlle hano kit w layt towe malaxo me gab aloho aṯi li qamaytayḏi
məllele omər ya abri ono azolo no l midən gəzzi mobanno faġro
omər qay qašo gabux bi qriṯayḏux layto omər bele kit bas ḥzeli mede mu qašano lo ġalabe lo maʕǧabli kobaʕno əzzino l midən mobanno faġro
omər lo dʕar zux ʕbar li ʕito w kḥozət mede mu qašo adyawma be ma gmaʕǧablux d məblət mine faġro ani lo
komər u zlamayḏan xalaṣ aḏəʕ mede m alo yo daʕər daʕər annaqla heš xayifo yo ʕabər li ʕito
kit mar dodo b basḥəq kəmmile ʕito rabṯo yo ʕabər hiye heš l nošo l aṯi li ʕito yatu mṣale
ha hawi čax du dyoqo du noqušo dəqqe u noqušo laš šamoše aṯi u qašo
annaqla šamʕən koḥoyər bu qašo ʕabər u qašo mu tarʕo di ʕito koḥoyər mə ḥoyər kal kit kurfo kamto ləfto ʕal qḏole du qašo hawxa ʕaṣro barmat ləfto yo ʕal qḏole komaḥatla qarʕa bəṯr aḏne
koḥoyər šamʕən ʕam aṯe i kurfaṯe aydarbo u qašano komhaləx w i kurfo hawxa b qḏole w koʕabər li ʕito xəd d ḥa layt mede b qḏole koḥoyər balki ono lə kḥozeno koforəx ʕayne bu gabano pano i kurfo kala b qḏole du qašo
u qašo ʕabər azze ʕal i gudo šləḥle i qalluzayḏe maḥtole ʕal i gudo šləḥle i qalluza marke i kurfayo l komər šriṭo me qḏole du qašo w čiko taḥt i qalluze du qašo ʕal i gudo mṣalele u qašo saləq lu maḏəbḥo
annaqla u šamʕən u muxtar koḥoyər koḏəʕ aḏəʕ haṯe i ḥṭiṯo du qašo yo i naqla d kosoləq lu maḏəbḥo kosoləq naḏ̣ifo i ḥṭiṯayḏe kofayšo tamo taḥt i qalluzayḏe
komər koḥoyər aʕle annaqla bdele bu qerowo komər u qašo i naqqa d komaʕle iḏe aʕ ʕaṣro ṣawʕoṯe koqayṯi xd aš šamʕe layt ḥṭiṯo ḥeḏore naḏ̣ifo yo fayəš hul d matəmle u qerowayḏe azze šamʕən mbele faġro w daʕər daʕər yatu
matəmme i ṣluṯo matəmle u qašo aṯi daʕər šləḥle aǧ ǧulayḏe du qerowo w daʕər aṯi lwəšle aǧ ǧule kome maḥatle i qalluza b qarʕe
annaqla u muxtar koḥoyər aʕle koḥoyər i kurfayo disane nafiqo me taḥt i qalluzayo aṯyo lifo ʕal qḏole maḥatla qarʕa qum aḏne w nafəq u qašo xəd layt tə mede ḥeḏore
i naqlayo aḏəʕ šamʕən u qašo i naqla d komqaru u qerowo bi ʕito dlo ḥṭiṯo kowe naḏ̣ifo kowe xd u malaxo naḏ̣ifo
hano koḥozət i darbo ne komalle annaqla babi komər lu ṭayo hani ne aq qašayḏan w hani ne w i ḥṭiṯaṯṯe bi qḏolayye yo ya ḥasan komalle
hənne w aloho mdabarre bətr bu ḥəšwo ḥaroyo

